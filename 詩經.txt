《詩經》


【周南】

《周南・關雎》
關關雎鳩，在河之洲，窈窕淑女，君子好逑。
參差荇菜，左右流之，窈窕淑女，寤寐求之。
求之不得，寤寐思服，悠哉悠哉，輾轉反側。
參差荇菜，左右采之，窈窕淑女，琴瑟友之。
參差荇菜，左右芼之，窈窕淑女，鍾鼓樂之。

《周南・葛覃》
葛之覃兮，施于中谷，維葉萋萋。黃鳥于飛，集于灌木，其鳴喈喈。
葛之覃兮，旋于中谷，維葉莫莫。是刈是濩，爲絺爲綌，服之無斁。
言告師氏，言告言歸，薄汙我私，薄澣我衣。害澣害否？歸寧父母。

《周南・卷耳》
采采卷耳，不盈頃筐。嗟我懷人，寘彼周行。
陟彼崔嵬，我馬虺隤。我姑酌彼金罍，維以不永懷。
陟彼高岡，我馬玄黃。我姑酌彼兕觥，維以不永傷。
陟彼砠矣，我馬瘏矣，我僕痡矣，云何吁矣！

《周南・樛木》
南有樛木，葛藟纍之，樂只君子，福履綏之。
南有樛木，葛藟荒之，樂只君子，福履將之。
南有樛木，葛藟縈之，樂只君子，福履成之。

《周南・螽斯》
螽斯羽，詵詵兮，宜爾子孫，振振兮。
螽斯羽，薨薨兮，宜爾子孫，繩繩兮。
螽斯羽，揖揖兮，宜爾子孫，蟄蟄兮。

《周南・桃夭》
桃之夭夭，灼灼其華，之子于歸，宜其室家。
桃之夭夭，有蕡其實，之子于歸，宜其家室。
桃之夭夭，其葉蓁蓁，之子于歸，宜其家人。

《周南・兔罝》
肅肅兔罝，椓之丁丁，赳赳武夫，公侯干城。
肅肅兔罝，施于中逵，赳赳武夫，公侯好仇。
肅肅兔罝，施于中林，赳赳武夫，公侯腹心。

《周南・芣苢》
采采芣苢，薄言采之，采采芣苢，薄言有之。
采采芣苢，薄言掇之，采采芣苢，薄言捋之。
采采芣苢，薄言袺之，采采芣苢，薄言襭之。

《周南・漢廣》
南有喬木，不可休息。漢有游女，不可求思。
漢之廣矣，不可泳思；江之永矣，不可方思！
翹翹錯薪，言刈其楚。之子于歸，言秣其馬。
漢之廣矣，不可泳思；江之永矣，不可方思！
翹翹錯薪，言刈其蔞。之子于歸，言秣其駒。
漢之廣矣，不可泳思；江之永矣，不可方思！

《周南・汝墳》
遵彼汝墳，伐其條枚。未見君子，惄如調飢。
遵彼汝墳，伐其條肄。既見君子，不我遐棄。
魴魚赬尾，王室如燬。雖則如燬，父母孔邇。

《周南・麟之趾》
麟之趾，振振公子，于嗟麟兮。
麟之定，振振公姓，于嗟麟兮。
麟之角，振振公族，于嗟麟兮。


【召南】

《召南・鵲巢》
維鵲有巢，維鳩居之，之子于歸，百兩御之。
維鵲有巢，維鳩方之，之子于歸，百兩將之。
維鵲有巢，維鳩盈之，之子于歸，百兩成之。

《召南・采蘩》
于以采蘩，于沼于沚，于以用之，公侯之事。
于以采蘩，于澗之中，于以用之，公侯之宮。
被之僮僮，夙夜在公，被之祁祁，薄言還歸。

《召南・草蟲》
喓喓草蟲，趯趯阜螽。未見君子，憂心忡忡；亦既見止，亦既覯止，我心則降。
陟彼南山，言采其蕨。未見君子，憂心惙惙；亦既見止，亦既覯止，我心則說。
陟彼南山，言采其薇。未見君子，我心傷悲；亦既見止，亦既覯止，我心則夷。

《召南・采蘋》
于以采蘋，南澗之濱，于以采藻，于彼行潦。
于以盛之，維筐及筥，于以湘之，維錡及釜。
于以奠之，宗室牖下，誰其尸之，有齊季女。

《召南・甘棠》
蔽芾甘棠，勿翦勿伐，召伯所茇。
蔽芾甘棠，勿翦勿敗，召伯所憇。
蔽芾甘棠，勿翦勿拜，召伯所說。

《召南・行露》
厭浥行露，豈不夙夜？謂行多露。
誰謂雀無角？何以穿我屋。誰謂女無家？何以速我獄。雖速我獄，室家不足。
誰謂鼠無牙？何以穿我墉。誰謂女無家？何以速我訟。雖速我訟，亦不女從。

《召南・羔羊》
羔羊之皮，素絲五紽，退食自公，委蛇委蛇。
羔羊之革，素絲五緎，委蛇委蛇，自公退食。
羔羊之縫，素絲五總，委蛇委蛇，退食自公。

《召南・殷其靁》
殷其靁，在南山之陽，何斯違斯，莫敢或遑？振振君子，歸哉歸哉！
殷其靁，在南山之側，何斯違斯，莫敢遑息？振振君子，歸哉歸哉！
殷其靁，在南山之下，何斯違斯，莫敢遑處？振振君子，歸哉歸哉！

《召南・摽有梅》
摽有梅，其實七兮。求我庶士，迨其吉兮！
摽有梅，其實三兮。求我庶士，迨其今兮！
摽有梅，頃筐塈之。求我庶士，迨其謂之！

《召南・小星》
嘒彼小星，三五在東，肅肅宵征，夙夜在公，寔命不同。
嘒彼小星，維參與昴，肅肅宵征，抱衾與裯，寔命不猶。

《召南・江有汜》
江有汜，之子歸，不我以；不我以，其後也悔！
江有渚，之子歸，不我與；不我與，其後也處！
江有沱，之子歸，不我過；不我過，其嘯也歌！

《召南・野有死麕》
野有死麕，白茅包之，有女懷春，吉士誘之。
林有樸樕，野有死鹿，白茅純束，有女如玉。
舒而脫脫兮，無感我帨兮，無使尨也吠。

《召南・何彼襛矣》
何彼襛矣！唐棣之華，曷不肅雝？王姬之車。
何彼襛矣！華如桃李。平王之孫，齊侯之子。
其釣維何？維絲伊緍。齊侯之子，平王之孫。

《召南・騶虞》
彼茁者葭。壹發五豝，于嗟乎騶虞！
彼茁者蓬。壹發五豵。于嗟乎騶虞！


【邶風】

《邶風・柏舟》
汎彼柏舟，亦汎其流。耿耿不寐，如有隱憂。微我無酒，以敖以遊。
我心匪鑒，不可以茹。亦有兄弟，不可以據。薄言往愬，逢彼之怒。
我心匪石，不可轉也。我心匪席，不可卷也。威儀棣棣，不可選也。
憂心悄悄，慍于羣小。覯閔既多，受侮不少。靜言思之，寤辟有摽。
日居月諸，胡迭而微？心之憂矣，如匪澣衣。靜言思之，不能奮飛！

《邶風・綠衣》
綠兮衣兮，綠衣黃裏。心之憂矣，曷維其已！
綠兮衣兮，綠衣黃裳。心之憂矣，曷維其亡！
綠兮絲兮，女所治兮。我思古人，俾無訧兮。
絺兮綌兮，淒其以風。我思古人，實獲我心！

《邶風・燕燕》
燕燕于飛，差池其羽。之子于歸，遠送于野。瞻望弗及，泣涕如雨。
燕燕于飛，頡之頏之。之子于歸，遠于將之。瞻望弗及，佇立以泣。
燕燕于飛，下上其音。之子于歸，遠送于南。瞻望弗及，實勞我心。
仲氏任只，其心塞淵。終溫且惠，淑慎其身。先君之思，以勖寡人。

《邶風・日月》
日居月諸，照臨下土，乃如之人兮，逝不古處！胡能有定，寧不我顧！
日居月諸，下土是冒，乃如之人兮，逝不相好！胡能有定，寧不我報！
日居月諸，出自東方，乃如之人兮，德音無良！胡能有定，俾也可忘！
日居月諸，東方自出，父兮母兮，畜我不卒！胡能有定，報我不述！

《邶風・終風》
終風且暴，顧我則笑，謔浪笑敖，中心是悼。
終風且霾，惠然肯來，莫往莫來，悠悠我思。
終風且曀，不日有曀，寤言不寐，願言則嚏。
曀曀其陰，虺虺其靁，寤言不寐，願言則懷。

《邶風・擊鼓》
擊鼓其鏜，踊躍用兵，土國城漕，我獨南行。
從孫子仲，平陳與宋，不我以歸，憂心有忡。
爰居爰處，爰喪其馬，于以求之，于林之下。
死生契闊，與子成說，執子之手，與子偕老。
于嗟闊兮，不我活兮，于嗟洵兮，不我信兮。

《邶風・凱風》
凱風自南，吹彼棘心，棘心夭夭，母氏劬勞！
凱風自南，吹彼棘薪。母氏聖善，我無令人！
爰有寒泉，在浚之下。有子七人。母氏勞苦！
睍睆黃鳥，載好其音。有子七人，莫慰母心！

《邶風・雄雉》
雄雉于飛，泄泄其羽，我之懷矣，自詒伊阻。
雄雉于飛，下上其音，展矣君子，實勞我心。
瞻彼日月，悠悠我思，道之云遠，曷云能來。
百爾君子，不知德行，不忮不求，何用不臧。

《邶風・匏有苦葉》
匏有苦葉，濟有深涉，深則厲，淺則揭。
有瀰濟盈，有鷕雉鳴，濟盈不濡軌，雉鳴求其牡。
雝雝鳴鴈，旭日始旦，士如歸妻，迨冰未泮。
招招舟子，人涉卬否，人涉卬否，卬須我友。

《邶風・谷風》
習習谷風，以陰以雨，黽勉同心，不宜有怒，
采葑采菲，無以下體，德音莫違，及爾同死。
行道遲遲，中心有違，不遠伊邇，薄送我畿，
誰謂荼苦，其甘如薺，宴爾新昏，如兄如弟。
涇以渭濁，湜湜其沚，宴爾新昏，不我屑以，
毋逝我梁，毋發我笱，我躬不閱，遑恤我後。
就其深矣，方之舟之，就其淺矣，泳之游之，
何有何亡，黽勉求之，凡民有喪，匍匐救之。
不我能慉，反以我爲讎，既阻我德，賈用不售，
昔育恐育鞫，及爾顛覆，既生既育，比予于毒。
我有旨蓄，亦以御冬，宴爾新昏，以我御窮，
有洸有潰，既詒我肄，不念昔者，伊余來塈。

《邶風・式微》
式微式微，胡不歸？微君之故，胡爲乎中露？
式微式微，胡不歸？微君之躬，胡爲乎泥中？

《邶風・旄丘》
旄丘之葛兮，何誕之節兮，叔兮伯兮，何多日也！
何其處也，必有與也，何其久也，必有以也。
狐裘蒙戎，匪車不東，叔兮伯兮，靡所與同！
瑣兮尾兮，流離之子，叔兮伯兮，褎如充耳。

《邶風・簡兮》
簡兮簡兮，方將萬舞，日之方中，在前上處，碩人俁俁，公庭萬舞。
有力如虎，執轡如組，左手執籥，右手秉翟，赫如渥赭，公言錫爵。
山有榛，隰有苓，云誰之思，西方美人，彼美人兮，西方之人兮。

《邶風・泉水》
毖彼泉水，亦流于淇，有懷于衛，靡日不思，孌彼諸姬，聊與之謀。
出宿于泲，飲餞于禰，女子有行，遠父母兄弟，問我諸姑，遂及伯姊。
出宿于干，飲餞于言。載脂載舝，還車言邁，遄臻于衛，不瑕有害。
我思肥泉，茲之永歎，思須與漕，我心悠悠，駕言出遊，以寫我憂。

《邶風・北門》
出自北門，憂心殷殷，終窶且貧，莫知我艱。
已焉哉，天實爲之，謂之何哉！
王事適我，政事一埤益我，我入自外，室人交徧謫我。
已焉哉，天實爲之，謂之何哉！
王事敦我，政事一埤遺我。我入自外，室人交徧摧我。
已焉哉，天實爲之，謂之何哉！

《邶風・北風》
北風其涼，雨雪其雱，惠而好我，攜手同行，其虛其邪，既亟只且！
北風其喈，雨雪其霏，惠而好我，攜手同歸，其虛其邪，既亟只且！
莫赤匪狐，莫黑匪烏，惠而好我，攜手同車，其虛其邪，既亟只且！

《邶風・靜女》
靜女其姝，俟我於城隅，愛而不見，搔首踟躕。
靜女其孌，貽我彤管，彤管有煒，說懌女美。
自牧歸荑，洵美且異，匪女之爲美，美人之貽。

《邶風・新臺》
新臺有泚，河水瀰瀰，燕婉之求，籧篨不鮮。
新臺有洒，河水浼浼，燕婉之求，籧篨不殄。
魚網之設，鴻則離之，燕婉之求，得此戚施。

《邶風・二子乘舟》
二子乘舟，汎汎其景，願言思子，中心養養。
二子乘舟，汎汎其逝，願言思子，不瑕有害。


【鄘風】

《鄘風・柏舟》
汎彼柏舟，在彼中河，髧彼兩髦，實維我儀，之死矢靡它，母也天只，不諒人只。
汎彼柏舟，在彼河側，髧彼兩髦，實維我特，之死矢靡慝，母也天只，不諒人只。

《鄘風・牆有茨》
牆有茨，不可埽也，中冓之言，不可道也，所可道也，言之醜也。
牆有茨，不可襄也，中冓之言，不可詳也，所可詳也，言之長也。
牆有茨，不可束也，中冓之言，不可讀也，所可讀也，言之辱也。

《鄘風・君子偕老》
君子偕老，副笄六珈，委委佗佗，如山如河，象服是宜；子之不淑，云如之何！
玼兮玼兮，其之翟也，鬒髮如雲，不屑髢也，玉之瑱也，
象之揥也，揚且之晳也，胡然而天也，胡然而帝也。
瑳兮瑳兮，其之展也，蒙彼縐絺，是紲袢也。
子之清揚，揚且之顏也。展如之人兮，邦之媛也。

《鄘風・桑中》
爰采唐矣，沬之鄉矣，云誰之思，美孟姜矣，
期我乎桑中，要我乎上宮，送我乎淇之上矣。
爰采麥矣，沬之北矣，云誰之思，美孟弋矣，
期我乎桑中，要我乎上宮，送我乎淇之上矣。
爰采葑矣，沬之東矣，云誰之思，美孟庸矣，
期我乎桑中，要我乎上宮，送我乎淇之上矣。

《鄘風・鶉之奔奔》
鶉之奔奔，鵲之彊彊，人之無良，我以爲兄！
鵲之彊彊，鶉之奔奔，人之無良，我以爲君！

《鄘風・定之方中》
定之方中，作于楚宮，揆之以日，作于楚室，樹之榛栗，椅桐梓漆，爰伐琴瑟。
升彼虛矣，以望楚矣，望楚與堂，景山與京，降觀于桑，卜云其吉，終然允臧。
靈雨既零，命彼倌人，星言夙駕，說于桑田，匪直也人，秉心塞淵，騋牝三千。

《鄘風・蝃蝀》
蝃蝀在東，莫之敢指，女子有行，遠父母兄弟。
朝隮于西，崇朝其雨，女子有行，遠兄弟父母。
乃如之人也，懷婚姻也，大無信也，不知命也。

《鄘風・相鼠》
相鼠有皮，人而無儀；人而無儀，不死何爲！
相鼠有齒，人而無止；人而無止，不死何俟！
相鼠有體，人而無禮；人而無禮，胡不遄死！

《鄘風・干旄》
孑孑干旄，在浚之郊，素絲紕之，良馬四之，彼姝者子，何以畀之。
孑孑干旟，在浚之都，素絲組之，良馬五之，彼姝者子，何以予之。
孑孑干旌，在浚之城，素絲祝之，良馬六之，彼姝者子，何以告之。

《鄘風・載馳》
載馳載驅，歸唁衛侯。驅馬悠悠，言至于漕。大夫跋涉，我心則憂。
既不我嘉，不能旋反；視爾不臧，我思不遠。
既不我嘉，不能旋濟；視爾不臧，我思不閟。
陟彼阿丘，言采其蝱。女子善懷，亦各有行。許人尤之，眾穉且狂。
我行其野，芃芃其麥。控于大邦，誰因誰極？
大夫君子，無我有尤。百爾所思，不如我所之。


【衛風】

《衛風・淇奧》
瞻彼淇奧，綠竹猗猗，有匪君子，如切如磋，
如琢如磨，瑟兮僩兮，赫兮咺兮，有匪君子，終不可諼兮。
瞻彼淇奧，綠竹青青，有匪君子，充耳琇瑩，
會弁如星，瑟兮僩兮，赫兮咺兮，有匪君子，終不可諼兮。
瞻彼淇奧，綠竹如簀，有匪君子，如金如錫，
如圭如璧，寬兮綽兮，猗重較兮，善戲謔兮，不爲虐兮。

《衛風・考槃》
考槃在澗，碩人之寬，獨寐寤言，永矢弗諼。
考槃在阿，碩人之薖，獨寐寤歌，永矢弗過。
考槃在陸，碩人之軸，獨寐寤宿，永矢弗告。

《衛風・碩人》
碩人其頎，衣錦褧衣，齊侯之子，衛侯之妻，東宮之妹，邢侯之姨，譚公維私。
手如柔荑，膚如凝脂，領如蝤蠐，齒如瓠犀，螓首蛾眉，巧笑倩兮，美目盼兮。
碩人敖敖，說于農郊，四牡有驕，朱幩鑣鑣，翟茀以朝，大夫夙退，無使君勞。
河水洋洋，北流活活，施罛濊濊，鱣鮪發發，葭菼揭揭。庶姜孽孽，庶士有朅。

《衛風・氓》
氓之蚩蚩，抱布貿絲。匪來貿絲，來即我謀。送子涉淇，至于頓丘。
匪我愆期，子無良媒。將子無怒，秋以爲期。乘彼垝垣，以望復關。
不見復關，泣涕漣漣；既見復關，載笑載言。爾卜爾筮，體無咎言。
以爾車來，以我賄遷。桑之未落，其葉沃若。于嗟鳩兮，無食桑葚。
于嗟女兮，無與士耽。士之耽兮，猶可說也；女之耽兮，不可說也！
桑之落矣，其黃而隕。自我徂爾，三歲食貧。淇水湯湯，漸車帷裳。
女也不爽，士貳其行。士也罔極，二三其德！三歲爲婦，靡室勞矣！
夙興夜寐，靡有朝矣！言既遂矣，至于暴矣！兄弟不知，咥其笑矣！
靜言思之，躬自悼矣！及爾偕老，老使我怨。淇則有岸，隰則有泮。
總角之宴，言笑晏晏，信誓旦旦。不思其反；反是不思，亦已焉哉！

《衛風・竹竿》
籊籊竹竿，以釣于淇。豈不爾思：遠莫致之。
泉源在左，淇水在右。女子有行，遠兄弟父母。
淇水在右，泉源在左。巧笑之瑳，佩玉之儺。
淇水滺滺，檜楫松舟。駕言出遊，以寫我憂。

《衛風・芄蘭》
芄蘭之支，童子佩觿；雖則佩觿，能不我知。容兮遂兮，垂帶悸兮。
芄蘭之葉，童子佩韘；雖則佩韘，能不我甲。容兮遂兮，垂帶悸兮。

《衛風・河廣》
誰謂河廣，一葦杭之，誰謂宋遠，跂予望之。
誰謂河廣，曾不容刀，誰謂宋遠，曾不崇朝。

《衛風・伯兮》
伯兮朅兮，邦之桀兮，伯也執殳，爲王前驅。
自伯之東，首如飛蓬，豈無膏沐？誰適爲容。
其雨其雨，杲杲出日，願言思伯，甘心首疾。
焉得諼草，言樹之背，願言思伯，使我心痗。

《衛風・有狐》
有狐綏綏，在彼淇梁，心之憂矣，之子無裳。
有狐綏綏，在彼淇厲，心之憂矣，之子無帶。
有狐綏綏，在彼淇側，心之憂矣，之子無服。

《衛風・木瓜》
投我以木瓜，報之以瓊琚，匪報也，永以爲好也。
投我以木桃，報之以瓊瑤，匪報也，永以爲好也。
投我以木李，報之以瓊玖，匪報也，永以爲好也。


【王風】

《王風・黍離》
彼黍離離，彼稷之苗。行邁靡靡，中心搖搖。
知我者，謂我心憂；不知我者，謂我何求。悠悠蒼天，此何人哉！
彼黍離離，彼稷之穗。行邁靡靡，中心如醉。
知我者，謂我心憂；不知我者，謂我何求。悠悠蒼天，此何人哉！
彼黍離離，彼稷之實。行邁靡靡，中心如噎。
知我者，謂我心憂；不知我者，謂我何求。悠悠蒼天，此何人哉！

《王風・君子于役》
君子于役，不知其期，曷至哉！
雞棲于塒，日之夕矣，羊牛下來，君子于役，如之何勿思！
君子于役，不日不月，曷其有佸！
雞棲于桀，日之夕矣，羊牛下括，君子于役，苟無飢渴！

《王風・君子陽陽》
君子陽陽，左執簧，右招我由房，其樂只且。
君子陶陶，左執翿，右招我由敖，其樂只且。

《王風・揚之水》
揚之水，不流束薪，彼其之子，不與我戍申，懷哉懷哉！曷月予還歸哉！
揚之水，不流束楚，彼其之子，不與我戍甫，懷哉懷哉！曷月予還歸哉！
揚之水，不流束蒲，彼其之子，不與我戍許，懷哉懷哉！曷月予還歸哉！

《王風・中谷有蓷》
中谷有蓷，暵其乾矣，有女仳離，嘅其嘆矣，嘅其嘆矣，遇人之艱難矣！
中谷有蓷，暵其脩矣，有女仳離，條其歗矣，條其歗矣，遇人之不淑矣！
中谷有蓷，暵其濕矣，有女仳離，啜其泣矣，啜其泣矣，何嗟及矣！

《王風・兔爰》
有兔爰爰，雉離于羅，我生之初，尚無爲，我生之後，逢此百罹，尚寐無吪！
有兔爰爰，雉離于罦，我生之初，尚無造，我生之後，逢此百憂，尚寐無覺！
有兔爰爰，雉離于罿，我生之初，尚無庸，我生之後，逢此百凶，尚寐無聰！

《王風・葛藟》
緜緜葛藟，在河之滸，終遠兄弟，謂他人父，謂他人父，亦莫我顧！
緜緜葛藟，在河之涘，終遠兄弟，謂他人母，謂他人母，亦莫我有！
緜緜葛藟，在河之漘，終遠兄弟，謂他人昆，謂他人昆，亦莫我聞！

《王風・采葛》
彼采葛兮，一日不見，如三月兮。
彼采蕭兮，一日不見，如三秋兮。
彼采艾兮，一日不見，如三歲兮。

《王風・大車》
大車檻檻，毳衣如菼，豈不爾思，畏子不敢。
大車啍啍，毳衣如璊，豈不爾思，畏子不奔。
穀則異室，死則同穴，謂予不信，有如皦日。

《王風・丘中有麻》
丘中有麻，彼留子嗟，彼留子嗟，將其來施施。
丘中有麥，彼留子國，彼留子國，將其來食。
丘中有李，彼留之子，彼留之子，貽我佩玖。


【鄭風】

《鄭風・緇衣》
緇衣之宜兮，敝，予又改爲兮。適子之館兮，還，予授子之粲兮。
緇衣之好兮，敝，予又改造兮。適子之館兮，還，予授子之粲兮。
緇衣之蓆兮，敝，予又改作兮。適子之館兮，還，予授子之粲兮。

《鄭風・將仲子》
將仲子兮，無踰我里，無折我樹杞。豈敢愛之？
畏我父母。仲可懷也；父母之言，亦可畏也。
將仲子兮，無踰我牆，無折我樹桑。豈敢愛之？
畏我諸兄。仲可懷也；諸兄之言，亦可畏也。
將仲子兮，無踰我園，無折我樹檀。豈敢愛之？
畏人之多言。仲可懷也；人之多言，亦可畏也。

《鄭風・叔于田》
叔于田，巷無居人，豈無居人，不如叔也，洵美且仁。
叔于狩，巷無飲酒，豈無飲酒，不如叔也，洵美且好。
叔適野，巷無服馬，豈無服馬，不如叔也，洵美且武。

《鄭風・大叔于田》
叔于田，乘乘馬，執轡如組，兩驂如舞，
叔在藪，火烈具舉，襢裼暴虎，獻于公所，將叔無狃，戒其傷女。
叔于田，乘乘黃，兩服上襄，兩驂鴈行，
叔在藪，火烈具揚，叔善射忌，又良御忌，抑磬控忌，抑縱送忌。
叔于田，乘乘鴇，兩服齊首，兩驂如手，
叔在藪，火烈具阜，叔馬慢忌，叔發罕忌，抑釋掤忌，抑鬯弓忌。

《鄭風・清人》
清人在彭，駟介旁旁，二矛重英，河上乎翱翔。
清人在消，駟介麃麃，二矛重喬，河上乎逍遙。
清人在軸，駟介陶陶，左旋右抽，中軍作好。

《鄭風・羔裘》
羔裘如濡，洵直且侯，彼其之子，舍命不渝。
羔裘豹飾，孔武有力，彼其之子，邦之司直。
羔裘晏兮，三英粲兮，彼其之子，邦之彥兮。

《鄭風・遵大路》
遵大路兮，摻執子之袪兮，無我惡兮，不寁故也。
遵大路兮，摻執子之手兮，無我魗兮，不寁好也。

《鄭風・女曰雞鳴》
女曰雞鳴，士曰昧旦，子興視夜，明星有爛，將翱將翔，弋鳧與鴈。
弋言加之，與子宜之，宜言飲酒，與子偕老，琴瑟在御，莫不靜好。
知子之來之，雜佩以贈之，
知子之順之，雜佩以問之，
知子之好之，雜佩以報之。

《鄭風・有女同車》
有女同車，顏如舜華，將翱將翔，佩玉瓊琚，彼美孟姜，洵美且都。
有女同行，顏如舜英，將翱將翔，佩玉將將，彼美孟姜，德音不忘。

《鄭風・山有扶蘇》
山有扶蘇，隰有荷華，不見子都，乃見狂且。
山有橋松，隰有游龍，不見子充，乃見狡童。

《鄭風・蘀兮》
蘀兮蘀兮，風其吹女，叔兮伯兮，倡予和女。
蘀兮蘀兮，風其漂女，叔兮伯兮，倡予要女。

《鄭風・狡童》
彼狡童兮，不與我言兮，維子之故，使我不能餐兮。
彼狡童兮，不與我食兮，維子之故，使我不能息兮。

《鄭風・褰裳》
子惠思我，褰裳涉溱；子不我思，豈無他人？狂童之狂也且！
子惠思我，褰裳涉洧；子不我思，豈無他士？狂童之狂也且！

《鄭風・丰》
子之丰兮，俟我乎巷兮，悔予不送兮。
子之昌兮，俟我乎堂兮，悔予不將兮。
衣錦褧衣，裳錦褧裳，叔兮伯兮，駕予與行。
裳錦褧裳，衣錦褧衣。叔兮伯兮，駕予與歸。

《鄭風・東門之墠》
東門之墠，茹藘在阪，其室則邇，其人甚遠。
東門之栗，有踐家室，豈不爾思，子不我即。

《鄭風・風雨》
風雨淒淒，雞鳴喈喈，既見君子，云胡不夷。
風雨瀟瀟，雞鳴膠膠，既見君子，云胡不瘳。
風雨如晦，雞鳴不已，既見君子，云胡不喜。

《鄭風・子衿》
青青子衿，悠悠我心，縱我不往，子寧不嗣音。
青青子佩，悠悠我思，縱我不往，子寧不來。
挑兮達兮，在城闕兮，一日不見，如三月兮。

《鄭風・揚之水》
揚之水，不流束楚，終鮮兄弟，維予與女，無信人之言，人實迋女。
揚之水，不流束薪，終鮮兄弟，維予二人，無信人之言，人實不信。

《鄭風・出其東門》
出其東門，有女如雲，雖則如雲，匪我思存，縞衣綦巾，聊樂我員。
出其闉闍，有女如荼，雖則如荼，匪我思且，縞衣茹藘，聊可與娛。

《鄭風・野有蔓草》
野有蔓草，零露漙兮，有美一人，清揚婉兮，邂逅相遇，適我願兮。
野有蔓草，零露瀼瀼，有美一人，婉如清揚，邂逅相遇，與子偕臧。

《鄭風・溱洧》
溱與洧，方渙渙兮。士與女，方秉蕑兮。女曰觀乎？士曰既且。
且往觀乎，洧之外，洵訏且樂。維士與女，伊其相謔，贈之以勺藥。
溱與洧，瀏其清矣。士與女，殷其盈矣。女曰觀乎？士曰既且。
且往觀乎，洧之外，洵訏且樂。維士與女，伊其將謔，贈之以勺藥。


【齊風】

《齊風・雞鳴》
雞既鳴矣，朝既盈矣。匪雞則鳴，蒼蠅之聲。
東方明矣，朝既昌矣。匪東方則明，月出之光。
蟲飛薨薨，甘與子同夢。會且歸矣，無庶予子憎。

《齊風・還》
子之還兮，遭我乎峱之間兮，並驅從兩肩兮，揖我謂我儇兮。
子之茂兮，遭我乎峱之道兮，並驅從兩牡兮，揖我謂我好兮。
子之昌兮，遭我乎峱之陽兮，並驅從兩狼兮，揖我謂我臧兮。

《齊風・著》
俟我於著乎而，充耳以素乎而，尚之以瓊華乎而。
俟我於庭乎而，充耳以青乎而，尚之以瓊瑩乎而。
俟我於堂乎而，充耳以黃乎而，尚之以瓊英乎而。

《齊風・東方之日》
東方之日兮，彼姝者子，在我室兮，在我室兮，履我即兮。
東方之月兮，彼姝者子，在我闥兮，在我闥兮，履我發兮。

《齊風・東方未明》
東方未明，顛倒衣裳，顛之倒之，自公召之。
東方未晞，顛倒裳衣，倒之顛之，自公令之。
折柳樊圃，狂夫瞿瞿，不能辰夜，不夙則莫。

《齊風・南山》
南山崔崔，雄狐綏綏，魯道有蕩，齊子由歸，既曰歸止，曷又懷止？
葛屨五兩，冠緌雙止，魯道有蕩，齊子庸止，既曰庸止，曷又從止？
蓺麻如之何？衡從其畝，取妻如之何？必告父母，既曰告止，曷又鞫止？
析薪如之何？匪斧不克，取妻如之何？匪媒不得，既曰得止，曷又極止？

《齊風・甫田》
無田甫田，維莠驕驕，無思遠人，勞心忉忉。
無田甫田，維莠桀桀，無思遠人，勞心怛怛。
婉兮孌兮，總角丱兮，未幾見兮，突而弁兮。

《齊風・盧令》
盧令令，其人美且仁。
盧重環，其人美且鬈。
盧重鋂，其人美且偲。

《齊風・敝笱》
敝笱在梁，其魚魴鰥，齊子歸止，其從如雲。
敝笱在梁，其魚魴鱮，齊子歸止，其從如雨。
敝笱在梁，其魚唯唯，齊子歸止，其從如水。

《齊風・載驅》
載驅薄薄，簟茀朱鞹，魯道有蕩，齊子發夕。
四驪濟濟，垂轡濔濔，魯道有蕩，齊子豈弟。
汶水湯湯，行人彭彭，魯道有蕩，齊子翱翔。
汶水滔滔，行人儦儦，魯道有蕩，齊子遊敖。

《齊風・猗嗟》
猗嗟昌兮，頎而長兮，抑若揚兮，美目揚兮，巧趨蹌兮，射則臧兮。
猗嗟名兮，美目清兮，儀既成兮，終日射侯，不出正兮，展我甥兮。
猗嗟孌兮，清揚婉兮，舞則選兮，射則貫兮，四矢反兮，以禦亂兮。


【魏風】

《魏風・葛屨》
糾糾葛屨，可以履霜，摻摻女手，可以縫裳，要之襋之，好人服之。
好人提提，宛然左辟，佩其象揥，維是褊心，是以爲刺。

《魏風・汾沮洳》
彼汾沮洳，言采其莫，彼其之子，美無度；美無度，殊異乎公路！
彼汾一方，言采其桑，彼其之子，美如英；美如英，殊異乎公行！
彼汾一曲，言采其藚，彼其之子，美如玉；美如玉，殊異乎公族！

《魏風・園有桃》
園有桃，其實之殽，心之憂矣，我歌且謠，不知我者，謂我士也驕。
彼人是哉，子曰何其。心之憂矣，其誰知之；其誰知之，蓋亦勿思！
園有棘，其實之食，心之憂矣，聊以行國，不我知者，謂我士也罔極。
彼人是哉，子曰何其。心之憂矣，其誰知之；其誰知之，蓋亦勿思！

《魏風・陟岵》
陟彼岵兮，瞻望父兮，父曰：嗟，予子行役，夙夜無已，上慎旃哉，猶來無止。
陟彼屺兮，瞻望母兮，母曰：嗟，予季行役，夙夜無寐，上慎旃哉，猶來無棄。
陟彼岡兮，瞻望兄兮，兄曰：嗟，予弟行役，夙夜必偕，上慎旃哉，猶來無死。

《魏風・十畝之間》
十畝之間兮，桑者閑閑兮，行與子還兮。
十畝之外兮，桑者泄泄兮，行與子逝兮。

《魏風・伐檀》
坎坎伐檀兮，寘之河之干兮，河水清且漣猗。不稼不穡，胡取禾三百廛兮！
不狩不獵，胡瞻爾庭有縣貆兮！彼君子兮，不素餐兮！
坎坎伐輻兮，寘之河之側兮，河水清且直猗。不稼不穡，胡取禾三百億兮！
不狩不獵，胡瞻爾庭有縣特兮！彼君子兮，不素食兮！
坎坎伐輪兮，寘之河之漘兮，河水清且淪猗。不稼不穡，胡取禾三百囷兮！
不狩不獵，胡瞻爾庭有縣鶉兮！彼君子兮，不素飧兮！

《魏風・碩鼠》
碩鼠碩鼠，無食我黍！三歲貫女，莫我肯顧。
逝將去女，適彼樂土；樂土樂土，爰得我所。
碩鼠碩鼠，無食我麥！三歲貫女，莫我肯德。
逝將去女，適彼樂國；樂國樂國，爰得我直。
碩鼠碩鼠，無食我苗！三歲貫女，莫我肯勞。
逝將去女，適彼樂郊；樂郊樂郊，誰之永號？


【唐風】

《唐風・蟋蟀》
蟋蟀在堂，歲聿其莫，今我不樂，日月其除，
無已大康，職思其居，好樂無荒，良士瞿瞿。
蟋蟀在堂，歲聿其逝，今我不樂，日月其邁，
無已大康，職思其外，好樂無荒，良士蹶蹶。
蟋蟀在堂，役車其休，今我不樂，日月其慆，
無已大康，職思其憂，好樂無荒，良士休休。

《唐風・山有樞》
山有樞，隰有榆，子有衣裳，弗曳弗婁；子有車馬，弗馳弗驅。
宛其死矣，他人是愉。
山有栲，隰有杻，子有廷內，弗洒弗埽；子有鍾鼓，弗鼓弗考。
宛其死矣，他人是保。
山有漆，隰有栗，子有酒食，何不日鼓瑟？且以喜樂，且以永日。
宛其死矣，他人入室。

《唐風・揚之水》
揚之水，白石鑿鑿。素衣朱襮，從子于沃。既見君子，云何不樂？
揚之水，白石晧晧。素衣朱繡，從子于鵠。既見君子，云何其憂？
揚之水，白石粼粼。我聞有命，不敢以告人。

《唐風・椒聊》
椒聊之實，蕃衍盈升，彼其之子，碩大無朋，椒聊且，遠條且。
椒聊之實，蕃衍盈匊，彼其之子，碩大且篤，椒聊且，遠條且。

《唐風・綢繆》
綢繆束薪，三星在天，今夕何夕，見此良人，子兮子兮，如此良人何。
綢繆束芻，三星在隅，今夕何夕，見此邂逅，子兮子兮，如此邂逅何。
綢繆束楚，三星在戶，今夕何夕，見此粲者，子兮子兮，如此粲者何。

《唐風・杕杜》
有杕之杜，其葉湑湑，獨行踽踽，豈無他人，不如我同父。
嗟行之人，胡不比焉？人無兄弟，胡不佽焉！
有杕之杜，其葉菁菁，獨行瞏瞏，豈無他人，不如我同姓。
嗟行之人，胡不比焉？人無兄弟，胡不佽焉！

《唐風・羔裘》
羔裘豹袪，自我人居居，豈無他人？維子之故。
羔裘豹褎，自我人究究，豈無他人？維子之好。

《唐風・鴇羽》
肅肅鴇羽，集于苞栩，王事靡盬，不能蓺稷黍，父母何怙？悠悠蒼天，曷其有所！
肅肅鴇翼，集于苞棘，王事靡盬，不能蓺黍稷，父母何食？悠悠蒼天，曷其有極！
肅肅鴇行，集于苞桑，王事靡盬，不能蓺稻粱，父母何嘗？悠悠蒼天，曷其有常！

《唐風・無衣》
豈曰無衣七兮，不如子之衣，安且吉兮。
豈曰無衣六兮，不如子之衣，安且燠兮。

《唐風・有杕之杜》
有杕之杜，生于道左，彼君子兮，噬肯適我，中心好之，曷飲食之。
有杕之杜，生于道周，彼君子兮，噬肯來遊，中心好之，曷飲食之。

《唐風・葛生》
葛生蒙楚，蘞蔓于野，予美亡此，誰與獨處。
葛生蒙棘，蘞蔓于域，予美亡此，誰與獨息。
角枕粲兮，錦衾爛兮，予美亡此，誰與獨旦。
夏之日，冬之夜，百歲之後，歸于其居。
冬之夜，夏之日，百歲之後，歸于其室。

《唐風・采苓》
采苓采苓，首陽之巔，人之爲言，苟亦無信，
舍旃舍旃，苟亦無然，人之爲言，胡得焉！
采苦采苦，首陽之下，人之爲言，苟亦無與，
舍旃舍旃，苟亦無然，人之爲言，胡得焉！
采葑采葑，首陽之東，人之爲言，苟亦無從，
舍旃舍旃，苟亦無然，人之爲言，胡得焉！


【秦風】

《秦風・車鄰》
有車鄰鄰，有馬白顛，未見君子，寺人之令。
阪有漆，隰有栗，既見君子，並坐鼓瑟，今者不樂，逝者其耋。
阪有桑，隰有楊，既見君子，並坐鼓簧，今者不樂，逝者其亡。

《秦風・駟驖》
駟驖孔阜，六轡在手，公之媚子，從公于狩。
奉時辰牡，辰牡孔碩，公曰左之，舍拔則獲。
遊于北園，四馬既閑，輶車鸞鑣，載獫歇驕。

《秦風・小戎》
小戎俴收，五楘梁輈，游環脅驅，陰靷鋈續，文茵暢轂，駕我騏馵。
言念君子，溫其如玉，在其板屋，亂我心曲。
四牡孔阜，六轡在手，騏駵是中，騧驪是驂，龍盾之合，鋈以觼軜。
言念君子，溫其在邑，方何爲期，胡然我念之？
俴駟孔羣，厹矛鋈錞，蒙伐有苑，虎韔鏤膺，交韔二弓，竹閉緄縢。
言念君子，載寢載興，厭厭良人，秩秩德音。

《秦風・蒹葭》
蒹葭蒼蒼，白露爲霜。所謂伊人，在水一方。
遡洄從之，道阻且長；遡游從之，宛在水中央。
蒹葭淒淒，白露未晞。所謂伊人，在水之湄。
遡洄從之，道阻且躋；遡游從之，宛在水中坻。
蒹葭采采，白露未已。所謂伊人，在水之涘。
遡洄從之，道阻且右；遡游從之，宛在水中沚。

《秦風・終南》
終南何有？有條有梅，君子至止，錦衣狐裘，顏如渥丹，其君也哉。
終南何有？有紀有堂，君子至止，黻衣繡裳，佩玉將將，壽考不亡。

《秦風・黃鳥》
交交黃鳥，止于棘，誰從穆公？子車奄息。
維此奄息，百夫之特，臨其穴，惴惴其慄。
彼蒼者天，殲我良人，如可贖兮，人百其身！
交交黃鳥，止于桑，誰從穆公？子車仲行。
維此仲行，百夫之防，臨其穴，惴惴其慄。
彼蒼者天，殲我良人，如可贖兮，人百其身！
交交黃鳥，止于楚，誰從穆公？子車鍼虎。
維此鍼虎，百夫之禦，臨其穴，惴惴其慄。
彼蒼者天，殲我良人，如可贖兮，人百其身！

《秦風・晨風》
鴥彼晨風，鬱彼北林，未見君子，憂心欽欽，如何如何，忘我實多。
山有苞櫟，隰有六駮，未見君子，憂心靡樂，如何如何，忘我實多。
山有苞棣，隰有樹檖，未見君子，憂心如醉，如何如何，忘我實多。

《秦風・無衣》
豈曰無衣？與子同袍。王于興師，修我戈矛，與子同仇。
豈曰無衣？與子同澤。王于興師，修我矛戟，與子偕作。
豈曰無衣？與子同裳。王于興師，修我甲兵，與子偕行。

《秦風・渭陽》
我送舅氏，曰至渭陽，何以贈之？路車乘黃。
我送舅氏，悠悠我思，何以贈之？瓊瑰玉佩。

《秦風・權輿》
於我乎，夏屋渠渠，今也每食無餘。于嗟乎！不承權輿。
於我乎，每食四簋，今也每食不飽。于嗟乎！不承權輿。


【陳風】

《陳風・宛丘》
子之湯兮，宛丘之上兮，洵有情兮，而無望兮。
坎其擊鼓，宛丘之下，無冬無夏，值其鷺羽。
坎其擊缶，宛丘之道，無冬無夏，值其鷺翿。

《陳風・東門之枌》
東門之枌，宛丘之栩，子仲之子，婆娑其下。
穀旦于差，南方之原，不績其麻，市也婆娑。
穀旦于逝，越以鬷邁，視爾如荍，貽我握椒。

《陳風・衡門》
衡門之下，可以棲遲，泌之洋洋，可以樂飢。
豈其食魚，必河之魴？豈其取妻，必齊之姜？
豈其食魚，必河之鯉？豈其取妻，必宋之子？

《陳風・東門之池》
東門之池，可以漚麻，彼美淑姬，可與晤歌。
東門之池，可以漚紵，彼美淑姬，可與晤語。
東門之池，可以漚菅，彼美淑姬，可與晤言。

《陳風・東門之楊》
東門之楊，其葉牂牂，昏以爲期，明星煌煌。
東門之楊，其葉肺肺，昏以爲期，明星晢晢。

《陳風・墓門》
墓門有棘，斧以斯之，夫也不良，國人知之，知而不已，誰昔然矣。
墓門有梅，有鴞萃止，夫也不良，歌以訊之，訊予不顧，顛倒思予。

《陳風・防有鵲巢》
防有鵲巢，邛有旨苕，誰侜予美，心焉忉忉。
中唐有甓，邛有旨鷊，誰侜予美，心焉惕惕。

《陳風・月出》
月出皎兮，佼人僚兮，舒窈糾兮，勞心悄兮。
月出皓兮，佼人懰兮，舒懮受兮，勞心慅兮。
月出照兮，佼人燎兮，舒夭紹兮，勞心慘兮。

《陳風・株林》
胡爲乎株林，從夏南，匪適株林，從夏南。
駕我乘馬，說于株野，乘我乘駒，朝食于株。

《陳風・澤陂》
彼澤之陂，有蒲與荷，有美一人，傷如之何，寤寐無爲，涕泗滂沱。
彼澤之陂，有蒲與蕑，有美一人，碩大且卷，寤寐無爲，中心悁悁。
彼澤之陂，有蒲菡萏，有美一人，碩大且儼，寤寐無爲，輾轉伏枕。


【檜風】

《檜風・羔裘》
羔裘逍遙，狐裘以朝，豈不爾思？勞心忉忉。
羔裘翱翔，狐裘在堂，豈不爾思？我心憂傷。
羔裘如膏，日出有曜，豈不爾思？中心是悼。

《檜風・素冠》
庶見素冠兮，棘人欒欒兮，勞心慱慱兮。
庶見素衣兮，我心傷悲兮，聊與子同歸兮。
庶見素韠兮，我心蘊結兮，聊與子如一兮。

《檜風・隰有萇楚》
隰有萇楚，猗儺其枝，夭之沃沃，樂子之無知。
隰有萇楚，猗儺其華，夭之沃沃，樂子之無家。
隰有萇楚，猗儺其實，夭之沃沃，樂子之無室。

《檜風・匪風》
匪風發兮，匪車偈兮，顧瞻周道，中心怛兮。
匪風飄兮，匪車嘌兮，顧瞻周道，中心弔兮。
誰能亨魚，溉之釜鬵，誰將西歸，懷之好音。


【曹風】

《曹風・蜉蝣》
蜉蝣之羽，衣裳楚楚，心之憂矣，於我歸處。
蜉蝣之翼，采采衣服，心之憂矣，於我歸息。
蜉蝣掘閱，麻衣如雪，心之憂矣，於我歸說。

《曹風・候人》
彼候人兮，何戈與祋，彼其之子，三百赤芾。
維鵜在梁，不濡其翼，彼其之子，不稱其服。
維鵜在梁，不濡其咮，彼其之子，不遂其媾。
薈兮蔚兮，南山朝隮，婉兮孌兮，季女斯飢。

《曹風・鳲鳩》
鳲鳩在桑，其子七兮。淑人君子，其儀一兮；其儀一兮，心如結兮。
鳲鳩在桑，其子在梅。淑人君子，其帶伊絲；其帶伊絲，其弁伊騏。
鳲鳩在桑，其子在棘。淑人君子，其儀不忒；其儀不忒，正是四國。
鳲鳩在桑，其子在榛。淑人君子，正是國人；正是國人，胡不萬年。

《曹風・下泉》
冽彼下泉，浸彼苞稂，愾我寤嘆，念彼周京。
冽彼下泉，浸彼苞蕭，愾我寤嘆，念彼京周。
冽彼下泉，浸彼苞蓍，愾我寤嘆，念彼京師。
芃芃黍苗，陰雨膏之，四國有王，郇伯勞之。


【豳風】

《豳風・七月》
七月流火，九月授衣。
一之日觱發，二之日栗烈。
無衣無褐，何以卒歲？
三之日于耜，四之日舉趾。
同我婦子，饁彼南畝，田畯至喜。
七月流火，九月授衣。
春日載陽，有鳴倉庚。
女執懿筐，遵彼微行，爰求柔桑。
春日遲遲，采蘩祁祁。
女心傷悲，殆及公子同歸。
七月流火，八月萑葦。
蠶月條桑，取彼斧斨，以伐遠揚，猗彼女桑。
七月鳴鵙，八月載績。
載玄載黃，我朱孔陽，爲公子裳。
四月秀葽，五月鳴蜩。
八月其穫，十月隕蘀。
一之日于貉，取彼狐貍，爲公子裘。
二之日其同，載纘武功。言私其豵，獻豜于公。
五月斯螽動股，六月莎雞振羽。
七月在野，八月在宇，九月在戶，十月蟋蟀入我牀下。
穹窒熏鼠，塞向墐戶。
嗟我婦子，曰爲改歲，入此室處。
六月食鬱及薁，七月亨葵及菽。
八月剝棗，十月穫稻，爲此春酒，以介眉壽。
七月食瓜，八月斷壺，九月叔苴。
采荼薪樗，食我農夫。
九月築場圃，十月納禾稼。
黍稷重穋，禾麻菽麥，嗟我農夫，我稼既同，上入執宮功，晝爾于茅，宵爾索綯。
亟其乘屋，其始播百穀。
二之日鑿冰冲冲，三之日納于凌陰。
四之日其蚤，獻羔祭韭。
九月肅霜，十月滌場。
朋酒斯饗，曰殺羔羊。
躋彼公堂，稱彼兕觥，萬壽無疆！

《豳風・鴟鴞》
鴟鴞鴟鴞，既取我子，無毀我室，恩斯勤斯，鬻子之閔斯。
迨天之未陰雨，徹彼桑土，綢繆牖戶，今女下民，或敢侮予。
予手拮据，予所捋荼，予所蓄租，予口卒瘏，曰予未有室家。
予羽譙譙，予尾翛翛，予室翹翹，風雨所漂搖。予維音嘵嘵。

《豳風・東山》
我徂東山，慆慆不歸。我來自東，零雨其濛。我東曰歸，我心西悲。
制彼裳衣，勿士行枚。蜎蜎者蠋，烝在桑野。敦彼獨宿，亦在車下。
我徂東山，慆慆不歸。我來自東，零雨其濛，果臝之實，亦施于宇。
伊威在室，蠨蛸在戶。町畽鹿場，熠燿宵行。不可畏也，伊可懷也！
我徂東山，慆慆不歸。我來自東，零雨其濛。鸛鳴于垤，婦嘆于室。
洒埽穹窒，我征聿至。有敦瓜苦，烝在栗薪。自我不見，于今三年。
我徂東山，慆慆不歸。我來自東，零雨其濛。倉庚于飛，熠燿其羽。
之子于歸，皇駁其馬。親結其縭，九十其儀。其新孔嘉，其舊如之何？

《豳風・破斧》
既破我斧，又缺我斨。周公東征，四國是皇。哀我人斯，亦孔之將！
既破我斧，又缺我錡。周公東征，四國是吪。哀我人斯，亦孔之嘉！
既破我斧，又缺我銶。周公東征，四國是遒。哀我人斯，亦孔之休！

《豳風・伐柯》
伐柯如何？匪斧不克。取妻如何？匪媒不得。
伐柯伐柯？其則不遠。我覯之子，籩豆有踐。

《豳風・九罭》
九罭之魚，鱒魴。我覯之子，袞衣繡裳。
鴻飛遵渚，公歸無所，於女信處。
鴻飛遵陸。公歸不復，於女信宿。
是以有袞衣兮，無以我公歸兮，無使我心悲兮！

《豳風・狼跋》
狼跋其胡，載疐其尾，公孫碩膚，赤舄几几。
狼疐其尾，載跋其胡，公孫碩膚，德音不瑕？


【小雅】

《鹿鳴之什・鹿鳴》
呦呦鹿鳴，食野之苹。我有嘉賓，鼓瑟吹笙。
吹笙鼓簧，承筐是將。人之好我，示我周行。
呦呦鹿鳴，食野之蒿。我有嘉賓，德音孔昭。
視民不恌，君子是則是傚。我有旨酒，嘉賓式燕以敖。
呦呦鹿鳴，食野之芩。我有嘉賓，鼓瑟鼓琴。
鼓瑟鼓琴，和樂且湛。我有旨酒，以燕樂嘉賓之心。

《鹿鳴之什・四牡》
四牡騑騑，周道倭遲。豈不懷歸？王事靡盬，我心傷悲。
四牡騑騑，嘽嘽駱馬。豈不懷歸？王事靡盬，不遑啓處。
翩翩者鵻，載飛載下，集于苞栩。王事靡盬，不遑將父。
翩翩者鵻，載飛載止，集于苞杞。王事靡盬，不遑將母。
駕彼四駱，載驟駸駸。豈不懷歸？是用作歌，將母來諗。

《鹿鳴之什・皇皇者華》
皇皇者華，于彼原隰，駪駪征夫，每懷靡及。
我馬維駒，六轡如濡。載馳載驅，周爰咨諏。
我馬維騏，六轡如絲。載馳載驅，周爰咨謀。
我馬維駱，六轡沃若。載馳載驅，周爰咨度。
我馬維駰，六轡既均。載馳載驅，周爰咨詢。

《鹿鳴之什・常棣》
常棣之華，鄂不韡韡。凡今之人，莫如兄弟。
死喪之威，兄弟孔懷。原隰裒矣，兄弟求矣。
脊令在原，兄弟急難。每有良朋，況也永歎。
兄弟鬩于牆，外禦其務。每有良朋，烝也無戎。
喪亂既平，既安且寧。雖有兄弟，不如友生。
儐爾籩豆，飲酒之飫。兄弟既具，和樂且孺。
妻子好合，如鼓瑟琴。兄弟既翕，和樂且湛。
宜爾室家，樂爾妻帑。是究是圖，亶其然乎？

《鹿鳴之什・伐木》
伐木丁丁，鳥鳴嚶嚶。出自幽谷，遷于喬木。嚶其鳴矣，求其友聲。
相彼鳥矣，猶求友聲；矧伊人矣，不求友生！神之聽之，終和且平。
伐木許許，釃酒有藇。既有肥羜，以速諸父；寧適不來，微我弗顧。
於粲洒埽，陳饋八簋。既有肥牡，以速諸舅；寧適不來，微我有咎。
伐木于阪。釃酒有衍，籩豆有踐，兄弟無遠。民之失德，乾餱以愆。
有酒湑我，無酒酤我。坎坎鼓我，蹲蹲舞我。迨我暇矣，飲此湑矣。

《鹿鳴之什・天保》
天保定爾，亦孔之固。俾爾單厚，何福不除？俾爾多益，以莫不庶。
天保定爾，俾爾戩穀。罄無不宜，受天百祿。降爾遐福，維日不足。
天保定爾，以莫不興。如山如阜，如岡如陵。如川之方至，以莫不增。
吉蠲爲饎，是用孝享。禴祠烝嘗，于公先王。君曰卜爾，萬壽無疆。
神之弔矣，詒爾多福。民之質矣，日用飲食。羣黎百姓，徧爲爾德。
如月之恆，如日之昇。如南山之壽，不騫不崩。如松柏之茂，無不爾或承。

《鹿鳴之什・采薇》
采薇采薇，薇亦作止。曰歸曰歸，歲亦莫止。
靡室靡家，玁狁之故。不遑啓居，玁狁之故。
采薇采薇，薇亦柔止。曰歸曰歸，心亦憂止。
憂心烈烈，載飢載渴。我戍未定，靡使歸聘。
采薇采薇，薇亦剛止。曰歸曰歸，歲亦陽止。
王事靡盬，不遑啓處。憂心孔疚，我行不來。
彼爾維何，維常之華。彼路斯何，君子之車。
戎車既駕，四牡業業。豈敢定居，一月三捷。
駕彼四牡，四牡騤騤。君子所依，小人所腓。
四牡翼翼，象弭魚服。豈不日戒？玁狁孔棘。
昔我往矣，楊柳依依；今我來思，雨雪霏霏。
行道遲遲，載渴載飢。我心傷悲，莫知我哀！

《鹿鳴之什・出車》
我出我車，于彼牧矣。自天子所，謂我來矣。
召彼僕夫，謂之載矣。王事多難，維其棘矣。
我出我車，于彼郊矣。設此旐矣，建彼旄矣。
彼旟旐斯，胡不旆旆。憂心悄悄，僕夫況瘁。
王命南仲，往城于方。出車彭彭，旂旐央央。
天子命我，城彼朔方。赫赫南仲，玁狁于襄。
昔我往矣，黍稷方華；今我來思，雨雪載塗。
王事多難，不遑啓居。豈不懷歸？畏此簡書！
喓喓草蟲，趯趯阜螽。未見君子，憂心忡忡；
既見君子，我心則降。赫赫南仲，薄伐西戎。
春日遲遲，卉木萋萋。倉庚喈喈，采蘩祁祁。
執訊獲醜，薄言還歸。赫赫南仲，玁狁于夷。

《鹿鳴之什・杕杜》
有杕之杜，有睆其實。王事靡盬，繼嗣我日。日月陽止，女心傷止，征夫遑止。
有杕之杜，其葉萋萋。王事靡盬，我心傷悲。卉木萋止，女心悲止，征夫歸止。
陟彼北山，言采其杞。王事靡盬，憂我父母。檀車幝幝，四牡痯痯，征夫不遠。
匪載匪來，憂心孔疚。期逝不至，而多爲恤。卜筮偕止，會言近止，征夫邇止。

《白華之什・魚麗》
魚麗于罶，鱨鯊。君子有酒，旨且多。
魚麗于罶，魴鱧。君子有酒，多且旨。
魚麗于罶，鰋鯉。君子有酒，旨且有。
物其多矣，維其嘉矣。
物其旨矣，維其偕矣。
物其有矣，維其時矣。

《白華之什・南有嘉魚》
南有嘉魚，烝然罩罩。君子有酒，嘉賓式燕以樂。
南有嘉魚，烝然汕汕。君子有酒，嘉賓式燕以衎。
南有樛木，甘瓠纍之。君子有酒，嘉賓式燕綏之。
翩翩者鵻，烝然來思。君子有酒，嘉賓式燕又思。

《白華之什・南山有臺》
南山有臺，北山有萊。樂只君子，邦家之基。樂只君子，萬壽無期。
南山有桑，北山有楊。樂只君子，邦家之光。樂只君子，萬壽無疆。
南山有杞，北山有李。樂只君子，民之父母。樂只君子，德音不已。
南山有栲，北山有杻。樂只君子，遐不眉壽。樂只君子，德音是茂。
南山有枸，北山有楰。樂只君子，遐不黃耇。樂只君子，保艾爾後。

《白華之什・蓼蕭》
蓼彼蕭斯，零露湑兮。既見君子，我心寫兮。燕笑語兮，是以有譽處兮。
蓼彼蕭斯，零露瀼瀼。既見君子，爲龍爲光。其德不爽，壽考不忘。
蓼彼蕭斯，零露泥泥。既見君子，孔燕豈弟。宜兄宜弟，令德壽豈。
蓼彼蕭斯，零露濃濃。既見君子，鞗革沖沖，和鸞雝雝，萬福攸同。

《白華之什・湛露》
湛湛露斯，匪陽不晞。厭厭夜飲，不醉無歸。
湛湛露斯，在彼豐草。厭厭夜飲，在宗載考。
湛湛露斯，在彼杞棘。顯允君子，莫不令德。
其桐其椅，其實離離。豈弟君子，莫不令儀。

《彤弓之什・彤弓》
彤弓弨兮，受言藏之。我有嘉賓，中心貺之。鐘鼓既設，一朝饗之。
彤弓弨兮，受言載之。我有嘉賓，中心喜之。鐘鼓既設，一朝右之。
彤弓弨兮，受言櫜之。我有嘉賓，中心好之。鐘鼓既設，一朝醻之。

《彤弓之什・菁菁者莪》
菁菁者莪，在彼中阿。既見君子，樂且有儀。
菁菁者莪，在彼中沚。既見君子，我心則喜。
菁菁者莪，在彼中陵。既見君子，錫我百朋。
汎汎楊舟，載沉載浮。既見君子，我心則休。

《彤弓之什・六月》
六月棲棲，戎車既飭，四牡騤騤，載是常服。
玁狁孔熾，我是用急，王于出征，以匡王國。
比物四驪，閑之維則，維此六月，既成我服。
我服既成，于三十里，王于出征，以佐天子。
四牡脩廣，其大有顒，薄伐玁狁，以奏膚公。
有嚴有翼，共武之服，共武之服，以定王國。
玁狁匪茹，整居焦穫，侵鎬及方，至于涇陽。
織文鳥章，白旆央央，元戎十乘，以先啓行。
戎車既安，如輊如軒，四牡既佶，既佶且閑。
薄伐玁狁，至于大原，文武吉甫，萬邦爲憲。
吉甫燕喜，既多受祉，來歸自鎬，我行永久。
飲御諸友，炰鼈膾鯉，侯誰在矣，張仲孝友。

《彤弓之什・采芑》
薄言采芑，于彼新田，于此葘畝。方叔涖止，其車三千，師干之試。
方叔率止，乘其四騏，四騏翼翼。路車有奭，簟茀魚服，鉤膺鞗革。
薄言采芑，于彼新田，于此中鄉。方叔涖止，其車三千，旂旐央央。
方叔率止，約軝錯衡，八鸞瑲瑲。服其命服，朱芾斯皇，有瑲蔥珩。
鴥彼飛隼，其飛戾天，亦集爰止。方叔涖止，其車三千，師干之試。
方叔率止，鉦人伐鼓，陳師鞠旅。顯允方叔，伐鼓淵淵，振旅闐闐。
蠢爾蠻荊，大邦爲讎。方叔元老，克壯其猶。方叔率止，執訊獲醜。
戎車嘽嘽，嘽嘽焞焞，如霆如雷。顯允方叔，征伐玁狁，蠻荊來威。

《彤弓之什・車攻》
我車既攻，我馬既同，四牡龐龐，駕言徂東。
田車既好，四牡孔阜，東有甫草，駕言行狩。
之子于苗，選徒囂囂，建旐設旄，薄狩于敖。
駕彼四牡，四牡奕奕，赤芾金舄，會同有繹。
決拾既佽，弓矢既調，射夫既同，助我舉柴。
四黃既駕，兩驂不猗，不失其馳，舍矢如破。
蕭蕭馬鳴，悠悠旆旌，徒御不驚，大庖不盈。
之子于征，有聞無聲，允矣君子，展也大成！

《彤弓之什・吉日》
吉日維戊，既伯既禱。田車既好，四牡孔阜。升彼大阜，從其羣醜。
吉日庚午，既差我馬。獸之所同，麀鹿麌麌。漆沮之從，天子之所。
瞻彼中原，其祁孔有。儦儦俟俟，或羣或友。悉率左右，以燕天子。
既張我弓，既挾我矢。發彼小豝，殪此大兕。以御賓客，且以酌醴。

《彤弓之什・鴻鴈》
鴻鴈于飛，肅肅其羽。之子于征，劬勞于野。爰及矜人，哀此鰥寡！
鴻鴈于飛，集于中澤。之子于垣，百堵皆作。雖則劬勞，其究安宅！
鴻鴈于飛，哀鳴嗸嗸。維此哲人，謂我劬勞；維彼愚人，謂我宣驕！

《彤弓之什・庭燎》
夜如何其？夜未央，庭燎之光。君子至止，鸞聲將將。
夜如何其？夜未艾，庭燎晰晰。君子至上，鸞聲噦噦。
夜如何其？夜鄉晨，庭燎有煇。君子至止，言觀其旂。

《彤弓之什・沔水》
沔彼流水，朝宗于海。鴥彼飛隼，載飛載止。
嗟我兄弟，邦人諸友。莫肯念亂，誰無父母！
沔彼流水，其流湯湯。鴥彼飛隼，載飛載揚。
念彼不蹟，載起載行。心之憂矣，不可弭忘。
鴥彼飛隼，率彼中陵。民之訛言，寧莫之懲！
我友敬矣，讒言其興！

《彤弓之什・鶴鳴》
鶴鳴于九皋，聲聞于野，魚潛在淵，或在于渚。
樂彼之園，爰有樹檀，其下維蘀。它山之石，可以爲錯。
鶴鳴于九皋，聲聞于天，魚在于渚，或潛在淵。
樂彼之園，爰有樹檀，其下維榖。它山之石，可以攻玉。

《祈父之什・祈父》
祈父，予王之爪牙。胡轉予于恤，靡所止居！
祈父，予王之爪士。胡轉予于恤，靡所厎止！
祈父，亶不聰。胡轉予于恤，有母之尸饔！

《祈父之什・白駒》
皎皎白駒，食我場苗。縶之維之，以永今朝。所謂伊人，於焉逍遙。
皎皎白駒，食我場藿。縶之維之，以永今夕。所謂伊人，於焉嘉客。
皎皎白駒，賁然來思。爾公爾侯，逸豫無期。慎爾優游，勉爾遁思。
皎皎白駒，在彼空谷。生芻一束，其人如玉。毋金玉爾音，而有遐心！

《祈父之什・黃鳥》
黃鳥黃鳥，無集于榖，無啄我粟。此邦之人，不我肯穀。言旋言歸，復我邦族。
黃鳥黃鳥，無集于桑，無啄我粱。此邦之人，不可與明。言旋言歸，復我諸兄。
黃鳥黃鳥，無集于栩，無啄我黍。此邦之人，不可與處。言旋言歸，復我諸父。

《祈父之什・我行其野》
我行其野，蔽芾其樗。昏姻之故，言就爾居。爾不我畜，復我邦家。
我行其野，言采其蓫。昏姻之故，言就爾宿。爾不我畜，言歸斯復。
我行其野，言采其葍。不思舊姻，求爾新特。成不以富，亦祇以異。

《祈父之什・斯干》
秩秩斯干，幽幽南山，如竹苞矣，如松茂矣。兄及弟矣，式相好矣，無相猶矣。
似續妣祖，築室百堵，西南其戶。爰居爰處，爰笑爰語。
約之閣閣，椓之橐橐。風雨攸除，鳥鼠攸去，君子攸芋。
如跂斯翼，如矢斯棘，如鳥斯革，如翬斯飛，君子攸躋。
殖殖其庭，有覺其楹。噲噲其正，噦噦其冥，君子攸寧。
下莞上簟，乃安斯寢。乃寢乃興，乃占我夢。吉夢維何？維熊維羆，維虺維蛇。
大人占之：維熊維羆，男子之祥；維虺維蛇，女子之祥。
乃生男子，載寢之牀，載衣之裳，載弄之璋，其泣喤喤。朱芾斯皇，室家君王。
乃生女子，載寢之地，載衣之裼，載弄之瓦。無非無儀，唯酒食是議，無父母詒罹。

《祈父之什・無羊》
誰謂爾無羊？三百維羣。誰謂爾無牛？九十其犉。
爾羊來思，其角濈濈；爾牛來思，其耳濕濕。或降于阿，或飲于池，或寢或訛。
爾牧來思，何蓑何笠，或負其餱。三十維物，爾牲則具。
爾牧來思，以薪以蒸，以雌以雄。
爾羊來思，矜矜兢兢，不騫不崩。麾之以肱，畢來既升。
牧人乃夢：眾維魚矣，旐維旟矣。
大人占之：眾維魚矣，實維豐年；旐維旟矣，室家溱溱。

《祈父之什・節南山》
節彼南山，維石巖巖。赫赫師尹，民具爾瞻。
憂心如惔，不敢戲談。國既卒斬，何用不監！
節彼南山，有實其猗。赫赫師尹，不平謂何！
天方薦瘥，喪亂弘多。民言無嘉，憯莫懲嗟。
尹氏大師，維周之氐。秉國之均，四方是維。
天子是毗，俾民不迷。不弔昊天，不宜空我師。
弗躬弗親，庶民弗信；弗問弗仕，勿罔君子。
式夷式已，無小人殆。瑣瑣姻亞，則無膴仕。
昊天不傭，降此鞠訩；昊天不惠，降此大戾。
君子如屆，俾民心闋。君子如夷，惡怒是違。
不弔昊天，亂靡有定。式月斯生，俾民不寧。
憂心如酲，誰秉國成？不自爲政，卒勞百姓。
駕彼四牡，四牡項領。我瞻四方，蹙蹙靡所騁。
方茂爾惡，相爾矛矣。既夷既懌，如相醻矣。
昊天不平，我王不寧。不懲其心，覆怨其正。
家父作誦，以究王訩。式訛爾心，以畜萬邦。

《祈父之什・正月》
正月繁霜，我心憂傷。民之訛言，亦孔之將。
念我獨兮，憂心京京。哀我小心，癙憂以痒！
父母生我，胡俾我瘉？不自我先，不自我後。
好言自口，莠言自口，憂心愈愈，是以有侮！
憂心惸惸，念我無祿。民之無辜，并其臣僕。
哀我人斯，于何從祿？瞻烏爰止，于誰之屋？
瞻彼中林，侯薪侯蒸。民今方殆，視天夢夢。
既克有定，靡人弗勝。有皇上帝，伊誰云憎！
謂山蓋卑，爲岡爲陵。民之訛言，寧莫之懲。
召彼故老，訊之占夢，具曰予聖，誰知烏之雌雄？
謂天蓋高，不敢不局；謂地蓋厚，不敢不蹐。
維號斯言，有倫有脊。哀今之人，胡爲虺蜴。
瞻彼阪田，有菀其特。天之扤我，如不我克。
彼求我則，如不我得。執我仇仇，亦不我力！
心之憂矣，如或結之。今茲之正，胡然厲矣。
燎之方揚，寧或滅之；赫赫宗周，褒姒烕之！
終其永懷，又窘陰雨。其車既載，乃棄爾輔；載輸爾載，將伯助予！
無棄爾輔，員于爾輻，屢顧爾僕，不輸爾載。終踰絕險，曾是不意？
魚在于沼，亦匪克樂；潛雖伏矣，亦孔之炤。憂心慘慘，念國之爲虐！
彼有旨酒，又有嘉殽。洽比其鄰，昏姻孔云。念我獨兮，憂心慇慇！
佌佌彼有屋，蔌蔌方有穀；民今之無祿，天夭是椓。哿矣富人，哀此惸獨！

《祈父之什・十月之交》
十月之交，朔月辛卯，日有食之，亦孔之醜。
彼月而微，此日而微。今此下民，亦孔之哀。
日月告凶，不用其行。四國無政，不用其良。
彼月而食，則維其常；此日而食，于何不臧！
爗爗震電，不寧不令。百川沸騰，山冢崒崩。
高岸爲谷，深谷爲陵。哀今之人，胡憯莫懲！
皇父卿士，番維司徒，家伯維宰，仲允膳夫，
棸子內史，蹶維趣馬。楀維師氏，豔妻煽方處。
抑此皇父，豈曰不時。胡爲我作，不即我謀。
徹我牆屋，田卒汙萊。曰予不戕，禮則然矣。
皇父孔聖，作都于向。擇三有事，亶侯多藏。
不憖遺一老，俾守我王。擇有車馬，以居徂向。
黽勉從事，不敢告勞。無罪無辜，讒口囂囂。
下民之孽，匪降自天；噂沓背憎，職競由人。
悠悠我里，亦孔之痗。四方有羨，我獨居憂。
民莫不逸，我獨不敢休。天命不徹，我不敢傚我友自逸。

《祈父之什・雨無正》
浩浩昊天，不駿其德。降喪饑饉，斬伐四國。
昊天疾威，弗慮弗圖。舍彼有罪，既伏其辜；若此無罪，淪胥以鋪。
周宗既滅，靡所止戾。正大夫離居，莫知我勩。
三事大夫，莫肯夙夜，邦君諸侯，莫肯朝夕。庶曰式臧，覆出爲惡。
如何昊天，辟言不信？如彼行邁，則靡所臻。
凡百君子，各敬爾身；胡不相畏，不畏于天！
戎成不退，饑成不遂。曾我暬御，憯憯日瘁。
凡百君子，莫肯用訊。聽言則答，譖言則退。
哀哉不能言，匪舌是出，維躬是瘁。哿矣能言，巧言如流，俾躬處休。
維曰于仕，孔棘且殆。云不可使，得罪于天子；亦云可使，怨及朋友。
謂爾遷于王都，曰予未有室家。鼠思泣血，無言不疾。昔爾出居，誰從作爾室？

《小旻之什・小旻》
旻天疾威，敷于下土。謀猶回遹，何日斯沮！
謀臧不從，不臧覆用。我視謀猶，亦孔之邛。
潝潝訿訿，亦孔之哀。謀之其臧，則具是違；
謀之不臧，則具是依。我視謀猶，伊于胡厎！
我龜既厭，不我告猶。謀夫孔多，是用不集。
發言盈庭，誰敢執其咎？如匪行邁謀，是用不得于道！
哀哉爲猶，匪先民是程，匪大猶是經；維邇言是聽，維邇言是爭。
如彼築室于道謀，是用不潰于成！
國雖靡止，或聖或否；民雖靡膴，或哲或謀，或肅或艾。如彼泉流，無淪胥以敗！
不敢暴虎，不敢馮河。人知其一，莫知其他。戰戰兢兢，如臨深淵，如履薄冰！

《小旻之什・小宛》
宛彼鳴鳩，翰飛戾天。我心憂傷，念昔先人。明發不寐，有懷二人。
人之齊聖，飲酒溫克；彼昏不知，壹醉日富。各敬爾儀，天命不又。
中原有菽，庶民采之。螟蛉有子，蜾蠃負之。教誨爾子，式穀似之。
題彼脊令，載飛載鳴。我日斯邁，而月斯征。夙興夜寐，無忝爾所生。
交交桑扈，率場啄粟。哀我填寡，宜岸宜獄。握粟出卜，自何能穀。
溫溫恭人，如集于木。惴惴小心，如臨于谷。戰戰兢兢，如履薄冰。

《小旻之什・小弁》
弁彼鸒斯，歸飛提提。民莫不穀，我獨于罹。
何辜于天？我罪伊何？心之憂矣，云如之何！
踧踧周道，鞫爲茂草。我心憂傷，惄焉如擣。
假寐永歎，維憂用老。心之憂矣，疢如疾首！
維桑與梓，必恭敬止。靡瞻匪父，靡依匪母。
不屬于毛，不罹于裏。天之生我，我辰安在！
菀彼柳斯，鳴蜩嚖嚖。有漼者淵，萑葦淠淠。
譬彼舟流，不知所屆。心之憂矣，不遑假寐！
鹿斯之奔，維足伎伎。雉之朝雊，尚求其雌。
譬彼壞木，疾用無枝。心之憂矣，寧莫之知！
相彼投兔，尚或先之；行有死人，尚或墐之。
君子秉心，維其忍之。心之憂矣，涕既隕之！
君子信讒，如或醻之。君子不惠，不舒究之。
伐木掎矣，析薪扡矣。舍彼有罪，予之佗矣。
莫高匪山，莫浚匪泉。君子無易由言，耳屬于垣。
無逝我梁，無發我笱；我躬不閱，遑恤我後！

《小旻之什・巧言》
悠悠昊天，曰父母且。無罪無辜，亂如此幠。
昊天已威，予慎無罪；昊天泰幠，予慎無辜。
亂之初生，僭始既涵；亂之又生，君子信讒。
君子如怒，亂庶遄沮；君子如祉，亂庶遄已。
君子屢盟，亂是用長；君子信盜，亂是用暴。
盜言孔甘，亂是用餤。匪其止共，維王之邛。
奕奕寢廟，君子作之。秩秩大猷，聖人莫之。
他人有心，予忖度之。躍躍毚兔，遇犬獲之。
荏染柔木，君子樹之，往來行言，心焉數之。
蛇蛇碩言，出自口矣。巧言如簧，顏之厚矣。
彼何人斯，居河之麋。無拳無勇，職爲亂階。
既微且尰，爾勇伊何？爲猶將多，爾居徒幾何！

《小旻之什・何人斯》
彼何人斯？其心孔艱。胡逝我梁，不入我門？伊誰云從？維暴之云！
二人從行，誰爲此禍？胡逝我梁，不入唁我？始者不如今，云不我可！
彼何人斯，胡逝我陳？我聞其聲，不見其身。不愧于人，不畏于天？
彼何人斯，其爲飄風？胡不自北，胡不自南？胡逝我梁，衹攪我心？
爾之安行，亦不遑舍；爾之亟行，遑脂爾車？壹者之來，云何其盱？
爾還而入，我心易也；還而不入，否難知也！壹者之來，俾我祇也。
伯氏吹壎，仲氏吹篪。及爾如貫，諒不我知？出此三物，以詛爾斯。
爲鬼爲蜮，則不可得；有靦面目，視人罔極！作此好歌，以極反側。

《小旻之什・巷伯》
萋兮斐兮，成是貝錦。彼譖人者，亦已大甚！
哆兮侈兮，成是南箕。彼譖人者，誰適與謀！
緝緝翩翩，謀欲譖人。慎爾言也，謂爾不信。
捷捷幡幡，謀欲譖言。豈不爾受，既其女遷？
驕人好好，勞人草草。蒼天蒼天！視彼驕人；矜此勞人！
彼譖人者，誰適與謀！取彼譖人，投畀豺虎。
豺虎不食，投畀有北；有北不受，投畀有昊。
楊園之道，猗于畝丘。寺人孟子，作爲此詩。凡百君子，敬而聽之！

《小旻之什・谷風》
習習谷風，維風及雨。將恐將懼，維予與女；將安將樂，女轉棄予。
習習谷風，維風及頹。將恐將懼，寘予于懷；將安將樂，棄予如遺。
習習谷風，維山崔嵬。無草不死，無木不萎。忘我大德，思我小怨。

《小旻之什・蓼莪》
蓼蓼者莪，匪莪伊蒿。哀哀父母，生我劬勞。
蓼蓼者莪，匪莪伊蔚。哀哀父母，生我勞瘁。
缾之罄矣，維罍之恥。鮮民之生，不如死之久矣！
無父何怙？無母何恃？出則銜恤，入則靡至。
父兮生我，母兮鞠我。拊我畜我，長我育我。
顧我復我，出入腹我。欲報之德，昊天罔極！
南山烈烈，飄風發發。民莫不穀，我獨何害。
南山律律，飄風弗弗。民莫不穀，我獨不卒。

《小旻之什・大東》
有饛簋飧，有捄棘匕。周道如砥，其直如矢。
君子所履，小人所視。睠言顧之，潸焉出涕。
小東大東，杼柚其空。糾糾葛屨，可以履霜。
佻佻公子，行彼周行。既往既來，使我心疚。
有冽氿泉，無浸穫薪。契契寤歎，哀我憚人。
薪是穫薪，尚可載也；哀我憚人，亦可息也。
東人之子，職勞不來；西人之子，粲粲衣服。
舟人之子，熊羆是裘；私人之子，百僚是試。
或以其酒，不以其漿。鞙鞙佩璲，不以其長。
維天有漢，監亦有光。跂彼織女，終日七襄。
雖則七襄，不成報章。睆彼牽牛，不以服箱。
東有啓明，西有長庚。有捄天畢，載施之行。
維南有箕，不可以簸揚；維北有斗，不可以挹酒漿。
維南有箕，載翕其舌。維北有斗，西柄之揭。

《小旻之什・四月》
四月維夏，六月徂暑。先祖匪人，胡寧忍予！
秋日淒淒，百卉具腓。亂離瘼矣，爰其適歸？
冬日烈烈，飄風發發。民莫不穀，我獨何害？
山有嘉卉，侯栗侯梅。廢爲殘賊，莫知其尤！
相彼泉水，載清載濁。我日構禍，曷云能穀！
滔滔江漢，南國之紀。盡瘁以仕，寧莫我有！
匪鶉匪鳶，翰飛戾天。匪鱣匪鮪，潛逃于淵。
山有蕨薇，隰有杞桋。君子作歌，維以告哀。

《北山之什・北山》
陟彼北山，言采其杞。偕偕士子，朝夕從事。王事靡盬，憂我父母。
溥天之下，莫非王土；率土之濱，莫非王臣。大夫不均，我從事獨賢。
四牡彭彭，王事傍傍。嘉我未老，鮮我方將，旅力方剛，經營四方。
或燕燕居息，或盡瘁事國，或息偃在牀，或不已于行。
或不知叫號，或慘慘劬勞，或棲遲偃仰，或王事鞅掌。
或湛樂飲酒，或慘慘畏咎，或出入風議，或靡事不爲。

《北山之什・無將大車》
無將大車，祇自塵兮。無思百憂，祇自疧兮。
無將大車，維塵冥冥。無思百憂，不出于熲。
無將大車，維塵雝兮。無思百憂，祇自重兮。

《北山之什・小明》
明明上天，照臨下土。我征徂西，至于艽野。二月初吉，載離寒暑。
心之憂矣，其毒大苦。念彼共人，涕零如雨。豈不懷歸，畏此罪罟。
昔我往矣，日月方除。曷云其還，歲聿云莫。念我獨兮，我事孔庶。
心之憂矣，憚我不暇。念彼共人，睠睠懷顧。豈不懷歸，畏此譴怒。
昔我往矣，日月方奧。曷云其還，政事愈蹙。歲聿云莫，采蕭穫菽。
心之憂矣，自詒伊戚。念彼共人，興言出宿。豈不懷歸，畏此反覆。
嗟爾君子！無恆安處。靖共爾位，正直是與。神之聽之，式穀以女。
嗟爾君子！無恆安息。靖共爾位，好是正直。神之聽之，介爾景福。

《北山之什・鼓鍾》
鼓鍾將將，淮水湯湯，憂心且傷。淑人君子，懷允不忘。
鼓鍾喈喈，淮水湝湝，憂心且悲。淑人君子，其德不回。
鼓鍾伐鼛，淮有三洲，憂心且妯。淑人君子，其德不猶。
鼓鍾欽欽，鼓瑟鼓琴，笙磬同音。以雅以南，以籥不僭。

《北山之什・楚茨》
楚楚者茨，言抽其棘。自昔何爲？我蓺黍稷。我黍與與，我稷翼翼。
我倉既盈，我庾維億，以爲酒食，以享以祀，以妥以侑，以介景福。
濟濟蹌蹌，絜爾牛羊，以往烝嘗，或剝或亨，或肆或將。
祝祭于祊，祀事孔明。先祖是皇，神保是饗，孝孫有慶，報以介福，萬壽無疆。
執爨踖踖，爲俎孔碩，或燔或炙。君婦莫莫，爲豆孔庶，爲賓爲客。
獻醻交錯，禮儀卒度。笑語卒獲，神保是格。報以介福，萬壽攸酢。
我孔熯矣，式禮莫愆。工祝致告，徂賚孝孫。苾芬孝祀，神嗜飲食。
卜爾百福，如幾如式。既齊既稷，既匡既敕，永錫爾極，時萬時億。
禮儀既備，鍾鼓既戒。孝孫徂位，工祝致告。神具醉止，皇尸載起。
鼓鍾送尸，神保聿歸。諸宰君婦，廢徹不遲。諸父兄弟，備言燕私。
樂具入奏，以綏後祿。爾殽既將，莫怨具慶。既醉既飽，小大稽首。
神嗜飲食，使君壽考。孔惠孔時，維其盡之。子子孫孫，勿替引之。

《北山之什・信南山》
信彼南山，維禹甸之。畇畇原隰，曾孫田之。我疆我理，南東其畝。
上天同雲，雨雪雰雰，益之以霢霂。既優既渥，既霑既足，生我百穀。
疆埸翼翼，黍稷彧彧。曾孫之穡，以爲酒食。畀我尸賓，壽考萬年。
中田有廬，疆埸有瓜。是剝是菹，獻之皇祖。曾孫壽考，受天之祜。
祭以清酒，從以騂牡，享于祖考。執其鸞刀，以啓其毛，取其血膋。
是烝是享，苾苾芬芬，祀事孔明。先祖是皇，報以介福，萬壽無疆。

《北山之什・甫田》
倬彼甫田，歲取十千。我取其陳，食我農人，自古有年。
今適南畝，或耘或耔，黍稷薿薿，攸介攸止，烝我髦士。
以我齊明，與我犧羊，以社以方，我田既臧，農夫之慶。
琴瑟擊鼓，以御田祖，以祈甘雨，以介我稷黍，以穀我士女。
曾孫來止，以其婦子，饁彼南畝，田畯至喜。
攘其左右，嘗其旨否。禾易長畝，終善且有。
曾孫不怒，農夫克敏。曾孫之稼，如茨如梁；曾孫之庾，如坻如京。
乃求千斯倉，乃求萬斯箱。黍稷稻粱，農夫之慶。報以介福，萬壽無疆。

《北山之什・大田》
大田多稼，既種既戒，既備乃事。以我覃耜，俶載南畝，播厥百穀。
既庭且碩，曾孫是若。既方既皁，既堅既好，不稂不莠，去其螟螣，
及其蟊賊，無害我田穉，田祖有神，秉畀炎火。有渰萋萋，興雨祁祁。
雨我公田，遂及我私。彼有不穫穉，此有不斂穧。
彼有遺秉，此有滯穗，伊寡婦之利。
曾孫來止，以其婦子，饁彼南畝，田畯至喜。
來方禋祀，以其騂黑，與其黍稷，以享以祀，以介景福。

《北山之什・瞻彼洛矣》
瞻彼洛矣，維水泱泱。君子至止，福祿如茨。韎韐有奭，以作六師。
瞻彼洛矣，維水泱泱。君子至止，鞞琫有珌。君子萬年，保其家室。
瞻彼洛矣，維水泱泱。君子至止，福祿既同。君子萬年，保其家邦。

《北山之什・裳裳者華》
裳裳者華，其葉湑兮。我覯之子，我心寫兮。我心寫兮，是以有譽處兮。
裳裳者華，芸其黃矣。我覯之子，維其有章矣；維其有章矣，是以有慶矣。
裳裳者華，或黃或白。我覯之子，乘其四駱；乘其四駱，六轡沃若。
左之左之，君子宜之。右之右之，君子有之；維其有之，是以似之。

《桑扈之什・桑扈》
交交桑扈，有鶯其羽。君子樂胥，受天之祜。
交交桑扈，有鶯其領。君子樂胥，萬邦之屏。
之屏之翰，百辟爲憲。不戢不難，受福不那。
兕觥其觩，旨酒思柔。彼交匪敖，萬福來求。

《桑扈之什・鴛鴦》
鴛鴦于飛，畢之羅之。君子萬年，福祿宜之。
鴛鴦在梁，戢其左翼。君子萬年，宜其遐福。
乘馬在廄，摧之秣之。君子萬年，福祿艾之。
乘馬在廄，秣之摧之。君子萬年，福祿綏之。

《桑扈之什・頍弁》
有頍者弁，實維伊何？爾酒既旨，爾殽既嘉。
豈伊異人？兄弟匪他。蔦與女蘿，施于松柏。
未見君子，憂心弈弈；既見君子，庶幾說懌。
有頍者弁，實維何期？爾酒既旨，爾殽既時。
豈伊異人？兄弟具來。蔦與女蘿，施于松上。
未見君子，憂心怲怲；既見君子，庶幾有臧。
有頍者弁，實維在首。爾酒既旨，爾殽既阜，
豈伊異人？兄弟甥舅。如彼雨雪，先集維霰。
死喪無日，無幾相見，樂酒今夕，君子維宴。

《桑扈之什・車舝》
間關車之舝兮，思孌季女逝兮。匪飢匪渴，德音來括。雖無好友，式燕且喜。
依彼平林，有集維鷮。辰彼碩女，令德來教。式燕且譽，好爾無射。
雖無旨酒，式飲庶幾；雖無嘉殽，式食庶幾。雖無德與女，式歌且舞。
陟彼高岡，析其柞薪。析其柞薪，其葉湑兮。鮮我覯爾，我心寫矣。
高山仰止，景行行止。四牡騑騑，六轡如琴。覯爾新昏，以慰我心。

《桑扈之什・青蠅》
營營青蠅，止于樊。豈弟君子，無信讒言！
營營青蠅，止于棘。讒人罔極，交亂四國！
營營青蠅，止于榛。讒人罔極，構我二人！

《桑扈之什・賓之初筵》
賓之初筵，左右秩秩。
籩豆有楚，殽核維旅。
酒既和旨，飲酒孔偕。
鍾鼓既設，舉醻逸逸。
大侯既抗，弓矢斯張。
射夫既同，獻爾發功。
發彼有的，以祈爾爵。
籥舞笙鼓，樂既和奏。
烝衎烈祖，以洽百禮。
百禮既至，有壬有林。
錫爾純嘏，子孫其湛。
其湛曰樂，各奏爾能。
賓載手仇，室人入又。
酌彼康爵，以奏爾時。
賓之初筵，溫溫其恭。
其未醉止，威儀反反。
曰既醉止，威儀幡幡。
舍其坐遷，屢舞僊僊。
其未醉止，威儀抑抑。
曰既醉止，威儀怭怭。
是曰既醉，不知其秩。
賓既醉止，載號載呶。
亂我籩豆，屢舞僛僛。
是曰既醉，不知其郵。
側弁之俄，屢舞傞傞。
既醉而出，並受其福。
醉而不出，是謂伐德。
飲酒孔嘉，維其令儀。
凡此飲酒，或醉或否。
既立之監，或佐之史。
彼醉不臧，不醉反恥。
式勿從謂，無俾大怠。
匪言勿言，匪由勿語。
由醉之言，俾出童羖。
三爵不識，矧敢多又。

《桑扈之什・魚藻》
魚在在藻，有頒其首。王在在鎬，豈樂飲酒。
魚在在藻，有莘其尾。王在在鎬，飲酒樂豈。
魚在在藻，依于其蒲。王在在鎬，有那其居。

《桑扈之什・采菽》
采菽采菽，筐之筥之。君子來朝，何錫予之？
雖無予之，路車乘馬；又何予之？玄袞及黼。
觱沸檻泉，言采其芹。君子來朝，言觀其旂。
其旂淠淠，鸞聲嘒嘒。載驂載駟，君子所屆。
赤芾在股，邪幅在下。彼交匪紓，天子所予。
樂只君子，天子命之；樂只君子，福祿申之。
維柞之枝，其葉蓬蓬。樂只君子，殿天子之邦。
樂只君子，萬福攸同。平平左右，亦是率從。
汎汎楊舟，紼纚維之。樂只君子，天子葵之；
樂只君子，福祿膍之。優哉游哉，亦是戾矣。

《桑扈之什・角弓》
騂騂角弓，翩其反矣，兄弟昏姻，無胥遠矣！
爾之遠矣，民胥然矣，爾之教矣，民胥傚矣！
此令兄弟，綽綽有裕，不令兄弟，交相爲瘉。
民之無良，相怨一方，受爵不讓，至于己斯亡。
老馬反爲駒，不顧其後，如食宜饇，如酌孔取。
毋教猱升木，如塗塗附，君子有徽猷，小人與屬。
雨雪瀌瀌，見晛曰消，莫肯下遺，式居婁驕。
雨雪浮浮，見晛曰流，如蠻如髦，我是用憂。

《桑扈之什・菀柳》
有菀者柳，不尚息焉。上帝甚蹈，無自暱焉。俾予靖之，後予極焉。
有菀者柳，不尚愒焉。上帝甚蹈，無自瘵焉。俾予靖之，後予邁焉。
有鳥高飛，亦傅于天。彼人之心，于何其臻？曷予靖之，居以凶矜！

《都人士之什・都人士》
彼都人士，狐裘黃黃。其容不改，出言有章。行歸于周，萬民所望。
彼都人士，臺笠緇撮。彼君子女，綢直如髮。我不見兮，我心不說。
彼都人士，充耳琇實。彼君子女，謂之尹吉。我不見兮，我心苑結。
彼都人士，垂帶而厲。彼君子女，卷髮如蠆。我不見兮，言從之邁。
匪伊垂之，帶則有餘；匪伊卷之，髮則有旟。我不見兮，云何盱矣！

《都人士之什・采綠》
終朝采綠，不盈一匊，予髮曲局，薄言歸沐。
終朝采藍，不盈一襜，五日爲期，六日不詹。
之子于狩，言韔其弓，之子于釣，言綸之繩。
其釣維何，維魴及鱮，維魴及鱮，薄言觀者。

《都人士之什・黍苗》
芃芃黍苗，陰雨膏之。悠悠南行，召伯勞之。
我任我輦，我車我牛。我行既集，蓋云歸哉！
我徒我御，我師我旅。我行既集，蓋云歸處！
肅肅謝功，召伯營之；烈烈征師，召伯成之。
原隰既平，泉流既清。召伯有成，王心則寧。

《都人士之什・隰桑》
隰桑有阿，其葉有難。既見君子，其樂如何？
隰桑有阿，其葉有沃。既見君子，云何不樂？
隰桑有阿，其葉有幽。既見君子，德音孔膠。
心乎愛矣，遐不謂矣？中心藏之，何日忘之！

《都人士之什・白華》
白華菅兮，白茅束兮。之子之遠，俾我獨兮！
英英白雲，露彼菅茅。天步艱難，之子不猶！
滮池北流，浸彼稻田。嘯歌傷懷，念彼碩人！
樵彼桑薪，卬烘于煁。維彼碩人，實勞我心！
鼓鍾于宮，聲聞于外。念子懆懆，視我邁邁。
有鶖在梁，有鶴在林。維彼碩人，實勞我心！
鴛鴦在梁，戢其左翼。之子無良，二三其德！
有扁斯石，履之卑兮。之子之遠，俾我疧兮！

《都人士之什・緜蠻》
緜蠻黃鳥，止于丘阿。道之云遠，我勞如何！
飲之食之，教之誨之，命彼後車，謂之載之。
緜蠻黃鳥，止于丘隅。豈敢憚行？畏不能趨。
飲之食之，教之誨之。命彼後車，謂之載之。
緜蠻黃鳥，止于丘側。豈敢憚行？畏不能極。
飲之食之，教之誨之，命彼後車，謂之載之。

《都人士之什・瓠葉》
幡幡瓠葉，采之亨之。君子有酒，酌言嘗之。
有兔斯首，炮之燔之。君子有酒，酌言獻之。
有免斯首，燔之炙之。君子有酒，酌言酢之。
有兔斯首，燔之炮之。君子有酒，酌言醻之。

《都人士之什・漸漸之石》
漸漸之石，維其高矣，山川悠遠，維其勞矣，武人東征，不皇朝矣。
漸漸之石，維其卒矣，山川悠遠，曷其沒矣，武人東征，不皇出矣。
有豕白蹢，烝涉波矣，月離于畢，俾滂沱矣，武人東征，不皇他矣。

《都人士之什・苕之華》
苕之華，芸其黃矣。心之憂矣，維其傷矣！
苕之華，其葉青青。知我如此，不如無生！
牂羊墳首，三星在罶。人可以食，鮮可以飽。

《都人士之什・何草不黃》
何草不黃？何日不行？何人不將？經營四方。
何草不玄？何人不矜？哀我征夫，獨爲匪民！
匪兕匪虎，率彼曠野。哀我征夫，朝夕不暇！
有芃者狐，率彼幽草。有棧之車，行彼周道。


【大雅】

《文王之什・文王》
文王在上，於昭于天。周雖舊邦，其命維新。
有周不顯，帝命不時。文王陟降，在帝左右。
亹亹文王，令聞不已。陳錫哉周，侯文王孫子。
文王孫子，本支百世。凡周之士，不顯亦世。
世之不顯，厥猶翼翼。思皇多士，生此王國。
王國克生，維周之楨。濟濟多士，文王以寧。
穆穆文王，於緝熙敬止。假哉天命，有商孫子。
商之孫子，其麗不億。上帝既命，侯于周服。
侯服于周，天命靡常。殷士膚敏，祼將于京。
厥作祼將，常服黼冔。王之藎臣，無念爾祖。
無念爾祖，聿脩厥德。永言配命，自求多福。
殷之未喪師，克配上帝。宜鑒于殷，駿命不易。
命之不易，無遏爾躬。宣昭義問，有虞殷自天。
上天之載，無聲無臭；儀刑文王，萬邦作孚。

《文王之什・大明》
明明在下，赫赫在上。天難忱斯，不易維王。天位殷適，使不挾四方。
摯仲氏任，自彼殷商，來嫁于周，曰嬪于京。
乃及王季，維德之行。大任有身，生此文王。
維此文王，小心翼翼。昭事上帝，聿懷多福。厥德不回，以受方國。
天監在下，有命既集。文王初載，天作之合。
在洽之陽，在渭之涘。文王嘉止，大邦有子。
大邦有子，俔天之妹。文定厥祥，親迎于渭。造舟爲梁，不顯其光。
有命自天，命此文王，于周于京。纘女維莘，長子維行，篤生武王。保右命爾，燮伐大商。
殷商之旅，其會如林。矢于牧野：維予侯興，上帝臨女，無貳爾心！
牧野洋洋，檀車煌煌，駟騵彭彭。維師尚父，時維鷹揚。
涼彼武王，肆伐大商，會朝清明。

《文王之什・緜》
緜緜瓜瓞，民之初生，自土沮漆。古公亶父，陶復陶穴，未有家室。
古公亶父，來朝走馬，率西水滸，至于岐下，爰及姜女，聿來胥宇。
周原膴膴，堇荼如飴。爰始爰謀，爰契我龜。曰止曰時，築室于茲。
迺慰迺止，迺左迺右，迺疆迺理，迺宣迺畝，自西徂東，周爰執事。
乃召司空，乃召司徒，俾立室家，其繩則直，縮版以載，作廟翼翼。
捄之陾陾，度之薨薨，築之登登，削屢馮馮，百堵皆興，鼛鼓弗勝。
迺立皋門，皋門有伉；迺立應門，應門將將；迺立冢土，戎醜攸行。
肆不殄厥慍，亦不隕厥問，柞棫拔矣，行道兌矣，混夷駾矣，維其喙矣。
虞芮質厥成，文王蹶厥生。予曰有疏附，予曰有先後，予曰有奔奏，予曰有禦侮。

《文王之什・棫樸》
芃芃棫樸，薪之槱之。濟濟辟王，左右趣之。
濟濟辟王，左右奉璋。奉璋峨峨，髦士攸宜。
淠彼涇舟，烝徒楫之。周王于邁，六師及之。
倬彼雲漢，爲章于天。周王壽考，遐不作人？
追琢其章，金玉其相。勉勉我王，綱紀四方。

《文王之什・旱麓》
瞻彼旱麓，榛楛濟濟。豈弟君子，干祿豈弟。
瑟彼玉瓚，黃流在中。豈弟君子，福祿攸降。
鳶飛戾天，魚躍于淵。豈弟君子，遐不作人？
清酒既載，騂牡既備。以享以祀，以介景福。
瑟彼柞棫，民所燎矣。豈弟君子，神所勞矣。
莫莫葛藟，施于條枚。豈弟君子，求福不回。

《文王之什・思齊》
思齊大任，文王之母。思媚周姜，京室之婦。大姒嗣徽音，則百斯男。
惠于宗公，神罔時怨，神罔時恫。刑于寡妻，至于兄弟，以御于家邦。
雝雝在宮，肅肅在廟。不顯亦臨，無射亦保。
肆戎疾不殄，烈假不瑕。不聞亦式，不諫亦入。
肆成人有德，小子有造。古之人無斁，譽髦斯士。

《文王之什・皇矣》
皇矣上帝，臨下有赫，監觀四方，求民之莫。
維此二國，其政不獲；維彼四國，爰究爰度。
上帝耆之，憎其式廓，乃眷西顧，此維與宅。
作之屏之，其葘其翳；修之平之，其灌其栵；
啓之辟之，其檉其椐；攘之剔之，其檿其柘。
帝遷明德，串夷載路。天立厥配，受命既固。
帝省其山，柞棫斯拔，松柏斯兌。帝作邦作對，自大伯王季。
維此王季，因心則友，則友其兄，則篤其慶，載錫之光，受祿無喪，奄有四方。
維此王季，帝度其心，貊其德音，其德克明。
克明克類，克長克君，王此大邦，克順克比。
比于文王，其德靡悔。既受帝祉，施于孫子。
帝謂文王，無然畔援，無然歆羨，誕先登于岸。密人不恭，敢距大邦，侵阮徂共。
王赫斯怒，爰整其旅，以按徂旅，以篤于周祜，以對于天下。
依其在京，侵自阮疆。陟我高岡，無矢我陵，我陵我阿；無飲我泉，我泉我池。
度其鮮原，居岐之陽，在渭之將，萬邦之方，下民之王。
帝謂文王，予懷明德，不大聲以色，不長夏以革，不識不知，順帝之則。
帝謂文王，詢爾仇方，同爾兄弟，以爾鉤援，與爾臨衝，以伐崇墉。
臨衝閑閑，崇墉言言，執訊連連，攸馘安安，是類是禡，是致是附，四方以無侮。
臨衝茀茀，崇墉仡仡。是伐是肆，是絕是忽，四方以無拂。

《文王之什・靈臺》
經始靈臺，經之營之。庶民攻之，不日成之。經始勿亟，庶民子來。
王在靈囿，麀鹿攸伏。麀鹿濯濯，白鳥翯翯。王在靈沼，於牣魚躍。
虡業維樅，賁鼓維鏞。於論鼓鍾，於樂辟廱。
於論鼓鍾，於樂辟廱。鼉鼓逢逢，矇瞍奏公。

《文王之什・下武》
下武維周，世有哲王。三后在天，王配于京。
王配于京，世德作求。永言配命，成王之孚。
成王之孚，下土之式。永言孝思，孝思維則。
媚茲一人，應侯順德。永言孝思，昭哉嗣服。
昭茲來許，繩其祖武。於萬斯年，受天之祜。
受天之祜，四方來賀。於萬斯年，不遐有佐？

《文王之什・文王有聲》
文王有聲，遹駿有聲，遹求厥寧，遹觀厥成。文王烝哉！
文王受命，有此武功；既伐于崇，作邑于豐。文王烝哉！
築城伊淢，作豐伊匹。匪棘其欲，遹追來孝。王后烝哉！
王公伊濯，維豐之垣。四方攸同，王后維翰。王后烝哉！
豐水東注，維禹之績。四方攸同，皇王維辟。皇王烝哉！
鎬京辟廱，自西自東，自南自北，無思不服。皇王烝哉！
考卜維王，宅是鎬京。維龜正之，武王成之。武王烝哉！
豐水有芑，武王豈不仕？詒厥孫謀，以燕翼子。武王烝哉！

《生民之什・生民》
厥初生民，時維姜嫄。生民如何？克禋克祀，以弗無子。
履帝武敏歆，攸介攸止。載震載夙，載生載育，時維后稷。
誕彌厥月，先生如達。不坼不副，無葘無害。
以赫厥靈，上帝不寧。不康禋祀，居然生子。
誕寘之隘巷，牛羊腓字之。誕寘之平林，會伐平林。
誕寘之寒冰，鳥覆翼之。鳥乃去矣，后稷呱矣。
實覃實訏，厥聲載路。
誕實匍匐，克岐克嶷，以就口食，蓺之荏菽。
荏菽旆旆，禾役穟穟，麻麥幪幪，瓜瓞唪唪。
誕后稷之穡，有相之道。
茀厥豐草，種之黃茂。
實方實苞，實種實褎，實發實秀，實堅實好，實穎實栗，即有邰家室。
誕降嘉種，維秬維秠，維穈維芑。
恆之秬秠，是穫是畝；恆之穈芑，是任是負，以歸肇祀。
誕我祀如何，或舂或揄，或簸或蹂，釋之叟叟。
烝之浮浮，載謀載惟，取蕭祭脂，取羝以軷。
載燔載烈，以興嗣歲。
卬盛于豆，于豆于登，其香始升，上帝居歆。
胡臭亶時，后稷肇祀，庶無罪悔，以迄于今。

《生民之什・行葦》
敦彼行葦，牛羊勿踐履。方苞方體，維葉泥泥。
戚戚兄弟，莫遠具爾。或肆之筵，或授之几。
肆筵設席，授几有緝御。或獻或酢，洗爵奠斝。
醓醢以薦，或燔或灸。嘉殽脾臄，或歌或咢。
敦弓既堅，四鍭既鈞。舍矢既均，序賓以賢。
敦弓既句，既挾四鍭。四鍭如樹，序賓以不侮。
曾孫維主，酒醴維醹。酌以大斗，以祈黃耇。
黃耇台背，以引以翼。壽考維祺，以介景福。

《生民之什・既醉》
既醉以酒，既飽以德。君子萬年，介爾景福。
既醉以酒，爾殽既將。君子萬年，介爾昭明。
昭明有融，高朗令終。令終有俶，公尸嘉告。
其告維何？籩豆靜嘉。朋友攸攝，攝以威儀。
威儀孔時，君子有孝子；孝子不匱，永錫爾類。
其類維何？室家之壼。君子萬年，永錫祚胤。
其胤維何？天被爾祿。君子萬年，景命有僕。
其僕維何？釐爾女士；釐爾女士，從以孫子。

《生民之什・鳧鷖》
鳧鷖在涇，公尸來燕來寧。爾酒既清，爾殽既馨。公尸燕飲，福祿來成。
鳧鷖在沙，公尸來燕來宜。爾酒既多，爾殽既嘉。公尸燕飲，福祿來爲。
鳧鷖在渚，公尸來燕來處。爾酒既湑，爾殽伊脯。公尸燕飲，福祿來下。
鳧鷖在潀，公尸來燕來宗。既燕于宗，福祿攸降。公尸燕飲，福祿來崇。
鳧鷖在亹，公尸來止熏熏。旨酒欣欣，燔炙芬芬。公尸燕飲，無有後艱。

《生民之什・假樂》
假樂君子，顯顯令德。宜民宜人，受祿于天。保右命之，自天申之。
干祿百福，子孫千億。穆穆皇皇，宜君宜王。不愆不忘，率由舊章。
威儀抑抑，德音秩秩。無怨無惡，率由羣匹。受福無疆，四方之綱。
之綱之紀，燕及朋友。百辟卿士，媚于天子。不解于位，民之攸塈。

《生民之什・公劉》
篤公劉，匪居匪康，迺埸迺疆，迺積迺倉。
迺裹餱糧，于橐于囊，思輯用光，弓矢斯張。
干戈戚揚，爰方啓行。
篤公劉，于胥斯原，既庶既繁，既順迺宣。
而無永歎，陟則在巘，復降在原。
何以舟之，維玉及瑤，鞞琫容刀。
篤公劉，逝彼百泉，瞻彼溥原，迺陟南岡。
乃覯于京，京師之野，于時處處，于時廬旅。
于時言言，于時語語。
篤公劉，于京斯依，蹌蹌濟濟，俾筵俾几。
既登乃依，乃造其曹，執豕于牢，酌之用匏。
食之飲之，君之宗之。
篤公劉，既溥既長，既景迺岡，相其陰陽。
觀其流泉，其軍三單，度其隰原，徹田爲糧。
度其夕陽，豳居允荒。
篤公劉，于豳斯館，涉渭爲亂，取厲取鍛。
止基迺理，爰眾爰有，夾其皇澗，溯其過澗。
止旅迺密，芮鞫之即。

《生民之什・泂酌》
泂酌彼行潦，挹彼注茲，可以餴饎。豈弟君子，民之父母。
泂酌彼行潦，挹彼注茲，可以濯罍。豈弟君子，民之攸歸。
泂酌彼行潦，挹彼注茲，可以濯溉。豈弟君子，民之攸塈。

《生民之什・卷阿》
有卷者阿，飄風自南。豈弟君子，來游來歌，以矢其音。
伴奐爾游矣，優游爾休矣。豈弟君子，俾爾彌爾性，似先公遒矣。
爾土宇昄章，亦孔之厚矣。豈弟君子，俾爾彌爾性，百神爾主矣。
爾受命長矣，茀祿爾康矣。豈弟君子，俾爾彌爾性，純嘏爾常矣。
有馮有翼，有孝有德，以引以翼。豈弟君子，四方爲則。
顒顒卬卬，如圭如璋，令聞令望。豈弟君子，四方爲綱。
鳳皇于飛，翽翽其羽，亦集爰止。藹藹王多吉士，維君子使，媚于天子。
鳳皇于飛，翽翽其羽，亦傅于天。藹藹王多吉人，維君子命，媚于庶人。
鳳皇鳴矣，于彼高岡。梧桐生矣，于彼朝陽。菶菶萋萋，雝雝喈喈。
君子之車，既庶且多。君子之馬，既閑且馳。矢詩不多，維以遂歌。

《生民之什・民勞》
民亦勞止，汔可小康。惠此中國，以綏四方。
無縱詭隨，以謹無良。式遏寇虐，憯不畏明。柔遠能邇，以定我王。
民亦勞止，汔可小休。惠此中國，以爲民逑。
無縱詭隨，以謹惽怓。式遏寇虐，無俾民憂。無棄爾勞，以爲王休。
民亦勞止，汔可小息。惠此京師，以綏四國。
無縱詭隨，以謹罔極。式遏寇虐，無俾作慝。敬慎威儀，以近有德。
民亦勞止，汔可小愒。惠此中國，俾民憂泄。
無縱詭隨，以謹醜厲。式遏寇虐，無俾正敗。戎雖小子，而式弘大。
民亦勞止，汔可小安。惠此中國，國無有殘。
無縱詭隨，以謹繾綣。式遏寇虐，無俾正反。王欲玉女，是用大諫。

《生民之什・板》
上帝板板，下民卒癉。出話不然，爲猶不遠。
靡聖管管，不實於亶。猶之未遠，是用大諫。
天之方難，無然憲憲；天之方蹶，無然泄泄。
辭之輯矣，民之洽矣。辭之懌矣，民之莫矣。
我雖異事，及爾同寮。我即爾謀，聽我囂囂。
我言維服，勿以爲笑。先民有言，詢于芻蕘。
天之方虐，無然謔謔。老夫灌灌，小子蹻蹻。
匪我言耄，爾用憂謔。多將熇熇，不可救藥。
天之方懠，無爲夸毗。威儀卒迷，善人載尸。
民之方殿屎，則莫我敢葵。喪亂蔑資，曾莫惠我師。
天之牖民，如壎如篪，如璋如圭，如取如攜。
攜無曰益，牖民孔易。民之多辟，無自立辟！
价人維藩，大師維垣，大邦維屏，大宗維翰。
懷德維寧，宗子維城。無俾城壞，無獨斯畏。
敬天之怒，無敢戲豫；敬天之渝，無敢馳驅。
昊天曰明，及爾出王；昊天曰旦，及爾游衍。

《蕩之什・蕩》
蕩蕩上帝，下民之辟。疾威上帝，其命多辟。
天生烝民，其命匪諶。靡不有初，鮮克有終。
文王曰咨，咨女殷商，曾是彊禦，曾是掊克，
曾是在位，曾是在服。天降滔德，女興是力。
文王曰咨，咨女殷商，而秉義類，彊禦多懟。
流言以對，寇攘式內。侯作侯祝，靡屆靡究。
文王曰咨，咨女殷商，女炰烋于中國，斂怨以爲德。
不明爾德，時無背無側。爾德不明，以無陪無卿。
文王曰咨，咨女殷商，天不湎爾以酒，不義從式。
既愆爾止，靡明靡晦。式號式呼，俾晝作夜。
文王曰咨，咨女殷商，如蜩如螗，如沸如羹。
小大近喪，人尚乎由行。內奰于中國，覃及鬼方。
文王曰咨，咨女殷商，匪上帝不時，殷不用舊。
雖無老成人，尚有典刑。曾是莫聽，大命以傾。
文王曰咨，咨女殷商，人亦有言：顛沛之揭，枝葉未有害，本實先撥。
殷鑒不遠，在夏后之世。

《蕩之什・抑》
抑抑威儀，維德之隅。人亦有言，靡哲不愚。
庶人之愚，亦職維疾；哲人之愚，亦維斯戾。
無競維人，四方其訓之。有覺德行，四國順之。
訏謨定命，遠猶辰告。敬慎威儀，維民之則。
其在于今，興迷亂于政。顛覆厥德，荒湛于酒，女雖湛樂從。
弗念厥紹，罔敷求先王，克共明刑。
肆皇天弗尚，如彼泉流，無淪胥以亡。
夙興夜寐，洒埽庭內，維民之章。
修爾車馬，弓矢戎兵，用戒戎作，用逷蠻方。
質爾人民，謹爾侯度，用戒不虞。
慎爾出話，敬爾威儀，無不柔嘉。
白圭之玷，尚可磨也；斯言之玷，不可爲也。
無易由言，無曰苟矣；莫捫朕舌，言不可逝矣。
無言不讎，無德不報。惠于朋友，庶民小子。子孫繩繩，萬民靡不承。
視爾友君子，輯柔爾顏，不遐有愆。相在爾室，尚不愧于屋漏。
無曰不顯，莫予云覯。神之格思，不可度思，矧可射思。辟爾爲德，俾臧俾嘉。
淑慎爾止，不愆于儀。不僭不賊，鮮不爲則。
投我以桃，報之以李。彼童而角，實虹小子。
荏染柔木，言緡之絲。溫溫恭人，維德之基。
其維哲人，告之話言，順德之行；其維愚人，覆謂我僭，民各有心。
於乎小子，未知臧否。匪手攜之，言示之事；匪面命之，言提其耳。
借曰未知，亦既抱子。民之靡盈，誰夙知而莫成？
昊天孔昭，我生靡樂。視爾夢夢，我心慘慘。
誨爾諄諄，聽我藐藐。匪用爲教，覆用爲虐。借曰未知，亦聿既耄。
於乎小子，告爾舊止，聽用我謀，庶無大悔。天方艱難，曰喪厥國。
取譬不遠，昊天不忒。回遹其德，俾民大棘。

《蕩之什・桑柔》
菀彼桑柔，其下侯旬。捋采其劉，瘼此下民。
不殄心憂，倉兄填兮。倬彼昊天，寧不我矜！
四牡騤騤，旟旐有翩。亂生不夷，靡國不泯。
民靡有黎，具禍以燼。於乎有哀，國步斯頻！
國步蔑資，天不我將。靡所止疑，云徂何往？
君子實維，秉心無競。誰生厲階，至今爲梗？
憂心慇慇，念我土宇。我生不辰，逢天僤怒。
自西徂東，靡所定處。多我覯痻，孔棘我圉。
爲謀爲毖，亂況斯削。告爾憂恤，誨爾序爵。
誰能執熱，逝不以濯？其何能淑？載胥及溺。
如彼遡風，亦孔之僾。民有肅心，荓云不逮。
好是稼穡，力民代食。稼穡維寶，代食維好。
天降喪亂，滅我立王。降此蟊賊，稼穡卒痒。
哀恫中國，具贅卒荒。靡有旅力，以念穹蒼。
維此惠君，民人所瞻。秉心宣猶，考慎其相。
維彼不順，自獨俾臧。自有肺腸，俾民卒狂。
瞻彼中林，甡甡其鹿。朋友已譖，不胥以穀。人亦有言，進退維谷。
維此聖人，瞻言百里；維彼愚人，覆狂以喜。匪言不能，胡斯畏忌！
維此良人，弗求弗迪；維彼忍心，是顧是復。民之貪亂，寧爲荼毒。
大風有隧，有空大谷。維此良人，作爲式穀；維彼不順，征以中垢。
大風有隧，貪人敗類。聽言則對，誦言如醉。匪用其良，覆俾我悖。
嗟爾朋友，予豈不知而作。如彼飛蟲，時亦弋獲。既之陰女，反予來赫。
民之罔極，職涼善背。爲民不利，如云不克。民之回遹，職競用力。
民之未戾，職盜爲寇。涼曰不可，覆背善詈。雖曰匪予，既作爾歌。

《蕩之什・雲漢》
倬彼雲漢，昭回于天。王曰於乎！何辜今之人！
天降喪亂，饑饉薦臻。靡神不舉，靡愛斯牲。圭璧既卒，寧莫我聽！
旱既大甚，蘊隆蟲蟲。不殄禋祀，自郊徂宮。
上下奠瘞，靡神不宗。后稷不克，上帝不臨。耗斁下土，寧丁我躬！
旱既大甚，則不可推。兢兢業業，如霆如雷。
周餘黎民，靡有孑遺。昊天上帝，則不我遺。胡不相畏，先祖于摧！
旱既大甚，則不可沮。赫赫炎炎，云我無所。
大命近止，靡瞻靡顧。羣公先正，則不我助。父母先祖，胡寧忍予！
旱既大甚，滌滌山川。旱魃爲虐，如惔如焚。
我心憚暑，憂心如熏。羣公先正，則不我聞。昊天上帝，寧俾我遯！
旱既大甚，黽勉畏去。胡寧瘨我以旱？憯不知其故！
祈年孔夙，方社不莫。昊天上帝，則不我虞。敬恭明神，宜無悔怒。
旱既大甚，散無友紀。鞫哉庶正，疚哉冢宰。
趣馬師氏，膳夫左右，靡人不周，無不能止。瞻卬昊天，云如何里？
瞻卬昊天，有嘒其星，大夫君子，昭假無贏。
大命近止，無棄爾成。何求爲我，以戾庶正。瞻卬昊天，曷惠其寧？

《蕩之什・崧高》
崧高維嶽，駿極于天。維嶽降神，生甫及申。
維申及甫，維周之翰。四國于蕃，四方于宣。
亹亹申伯，王纘之事。于邑于謝，南國是式。
王命召伯，定申伯之宅。登是南邦，世執其功。
王命申伯：式是南邦，因是謝人，以作爾庸。
王命召伯：徹申伯土田。王命傅御：遷其私人。
申伯之功，召伯是營。有俶其城，寢廟既成，
既成藐藐。王錫申伯，四牡蹻蹻，鉤膺濯濯。
王遣申伯，路車乘馬。我圖爾居，莫如南土。
錫爾介圭，以作爾寶。往䢋王舅，南土是保。
申伯信邁，王餞于郿。申伯還南，謝于誠歸。
王命召伯：徹申伯土疆，以峙其粻，式遄其行。
申伯番番，既入于謝，徒御嘽嘽。周邦咸喜，戎有良翰。
不顯申伯，王之元舅，文武是憲。申伯之德，柔惠且直。
揉此萬邦，聞于四國。吉甫作誦，其詩孔碩，其風肆好，以贈申伯。

《蕩之什・烝民》
天生烝民，有物有則。民之秉彝，好是懿德。
天監有周，昭假于下。保茲天子，生仲山甫。仲山甫之德，柔嘉維則。
令儀令色，小心翼翼，古訓是式，威儀是力，天子是若，明命使賦。
王命仲山甫：式是百辟，纘戎祖考，王躬是保。
出納王命，王之喉舌。賦政于外，四方爰發。
肅肅王命，仲山甫將之。邦國若否，仲山甫明之。
既明且哲，以保其身。夙夜匪解，以事一人。
人亦有言：柔則茹之，剛則吐之。
維仲山甫，柔亦不茹，剛亦不吐，不侮矜寡，不畏彊禦。
人亦有言：德輶如毛，民鮮克舉之。
我儀圖之，維仲山甫舉之，愛莫助之。袞職有闕，維仲山甫補之。
仲山甫出祖，四牡業業。征夫捷捷，每懷靡及。
四牡彭彭，八鸞鏘鏘。王命仲山甫，城彼東方。
四牡騤騤。八鸞喈喈。仲山甫徂齊，式遄其歸。
吉甫作誦，穆如清風。仲山甫永懷，以慰其心。

《蕩之什・韓奕》
奕奕梁山，維禹甸之。有倬其道，韓侯受命。
王親命之：纘戎祖考，無廢朕命，夙夜匪解，
虔共爾位，朕命不易，榦不庭方，以佐戎辟。
四牡奕奕，孔脩且張。韓侯入覲，以其介圭，入覲于王。
王錫韓侯，淑旂綏章，簟茀錯衡，玄袞赤舄，鉤膺鏤鍚，鞹鞃淺幭，鞗革金厄。
韓侯出祖，出宿于屠。顯父餞之，清酒百壺。
其殽維何，炰鼈鮮魚；其蔌維何，維筍及蒲；其贈維何，乘馬路車。
籩豆有且，侯氏燕胥。韓侯取妻，汾王之甥，蹶父之子。韓侯迎止，于蹶之里。
百兩彭彭，八鸞鏘鏘，不顯其光。諸娣從之，祁祁如雲。韓侯顧之，爛其盈門。
蹶父孔武，靡國不到，爲韓姞相攸，莫如韓樂。
孔樂韓土，川澤訏訏，魴鱮甫甫，麀鹿噳噳，有熊有羆，有貓有虎。
慶既令居，韓姞燕譽。溥彼韓城，燕師所完。
以先祖受命，因時百蠻，王錫韓侯，其追其貊，奄受北國，因以其伯。
實墉實壑，實畝實籍。獻其貔皮，赤豹黃羆。

《蕩之什・江漢》
江漢浮浮，武夫滔滔。匪安匪遊，淮夷來求，
既出我車，既設我旟，匪安匪舒，淮夷來鋪。
江漢湯湯，武夫洸洸。經營四方，告成于王。
四方既平，王國庶定，時靡有爭，王心載寧。
江漢之滸，王命召虎：式辟四方，徹我疆土。
匪疚匪棘，王國來極。于疆于理，至于南海。
王命召虎，來旬來宣：文武受命，召公維翰。
無曰予小子，召公是似。肇敏戎公，用錫爾祉。
釐爾圭瓚，秬鬯一卣，告于文人。
錫山土田，于周受命，自召祖命。
虎拜稽首：天子萬年！
虎拜稽首，對揚王休。
作召公考，天子萬壽。
明明天子，令聞不已。
矢其文德，洽此四國。

《蕩之什・常武》
赫赫明明，王命卿士，南仲大祖，大師皇父：整我六師，以修我戎。
既敬既戒，惠此南國。王謂尹氏，命程伯休父：左右陳行，戒我師旅。
率彼淮浦，省此徐土。不留不處。三事就緒。赫赫業業，有嚴天子。
王舒保作，匪紹匪遊，徐方繹騷。震驚徐方，如雷如霆，徐方震驚。
王奮厥武，如震如怒。進厥虎臣，闞如虓虎。
鋪敦淮濆，仍執醜虜，截彼淮浦，王師之所。
王旅嘽嘽，如飛如翰，如江如漢，如山之苞，
如川之流，緜緜翼翼，不測不克，濯征徐國。
王猶允塞，徐方既來。徐方既同，天子之功。
四方既平，徐方來庭，徐方不回，王曰還歸。

《蕩之什・瞻卬》
瞻卬昊天，則不我惠。孔填不寧，降此大厲。
邦靡有定；士民其瘵。蟊賊蟊疾，靡有夷屆。
罪罟不收，靡有夷瘳。
人有土田，女反有之；人有民人，女覆奪之。
此宜無罪，女反收之；彼宜有罪，女覆說之。
哲夫成城，哲婦傾城。懿厥哲婦，爲梟爲鴟。
婦有長舌，維厲之階。亂匪降自天，生自婦人。
匪教匪誨，時維婦寺。
鞫人忮忒，譖始竟背。豈曰不極，伊胡爲慝。
如賈三倍，君子是識。婦無公事，休其蠶織！
天何以刺，何神不富？舍爾介狄，維予胥忌。
不弔不祥，威儀不類。人之云亡，邦國殄瘁。
天之降罔，維其優矣。人之云亡，心之憂矣！
天之降罔，維其幾矣。人之云亡，心之悲矣！
觱沸檻泉，維其深矣。心之憂矣，寧自今矣。
不自我先，不自我後。藐藐昊天，無不克鞏。
無忝皇祖，式救爾後！

《蕩之什・召旻》
旻天疾威，天篤降喪。瘨我饑饉，民卒流亡，我居圉卒荒。
天降罪罟，蟊賊內訌。昏椓靡共，潰潰回遹，實靖夷我邦。
皋皋訿訿，曾不知其玷。兢兢業業，孔填不寧，我位孔貶。
如彼歲旱，草不潰茂，如彼棲苴。我相此邦，無不潰止。
維昔之富不如時；維今之疚不如茲。彼疏斯粺，胡不自替，職兄斯引。
池之竭矣，不云自頻？泉之竭矣，不云自中？溥斯害矣，職兄斯弘，不烖我躬！
昔先王受命，有如召公，日辟國百里；今也日蹙國百里。
於乎哀哉！維今之人，不尚有舊。


【周頌】

《清廟之什・清廟》
於穆清廟，肅雝顯相。濟濟多士，秉文之德，對越在天。
駿奔走在廟，不顯不承，無射於人斯。

《清廟之什・維天之命》
維天之命，於穆不已。於乎不顯！文王之德之純。假以溢我，我其收之。
駿惠我文王，曾孫篤之。

《清廟之什・維清》
維清緝熙，文王之典。肇禋。迄用有成，維周之禎。

《清廟之什・烈文》
烈文辟公，錫茲祉福。惠我無疆，子孫保之。無封靡于爾邦，維王其崇之。
念茲戎功，繼序其皇之。無競維人，四方其訓之。不顯維德，百辟其刑之。
於乎前王不忘。

《清廟之什・天作》
天作高山，大王荒之。彼作矣，文王康之。彼徂矣，岐有夷之行，子孫保之。

《清廟之什・昊天有成命》
昊天有成命，二后受之。成王不敢康，夙夜基命宥密。
於緝熙，單厥心，肆其靖之。

《清廟之什・我將》
我將我享，維羊維牛，維天其右之。儀式刑文王之典，日靖四方。
伊嘏文王，既右饗之。我其夙夜，畏天之威，于時保之。

《清廟之什・時邁》
時邁其邦，昊天其子之，實右序有周。薄言震之，莫不震疊。
懷柔百神，及河喬嶽，允王維后。明昭有周，式序在位。
載戢干戈，載櫜弓矢。我求懿德，肆于時夏，允王保之。

《清廟之什・執競》
執競武王，無競維烈。不顯成康，上帝是皇。自彼成康，奄有四方，斤斤其明。
鍾鼓喤喤，磬筦將將，降福穰穰。降福簡簡，威儀反反。既醉既飽，福祿來反。

《清廟之什・思文》
思文后稷，克配彼天。立我烝民，莫匪爾極。
貽我來牟，帝命率育。無此疆爾界，陳常于時夏。

《臣工之什・臣工》
嗟嗟臣工，敬爾在公。王釐爾成，來咨來茹。
嗟嗟保介，維莫之春，亦又何求？如何新畬。
於皇來牟，將受厥明。明昭上帝，迄用康年。
命我眾人，庤乃錢鎛，奄觀銍艾。

《臣工之什・噫嘻》
噫嘻成王，既昭假爾。率時農夫，播厥百穀。
駿發爾私，終三十里。亦服爾耕，十千維耦。

《臣工之什・振鷺》
振鷺于飛，于彼西雝。我客戾止，亦有斯容。
在彼無惡，在此無斁。庶幾夙夜，以永終譽。

《臣工之什・豐年》
豐年多黍多稌。亦有高廩，萬億及秭。
爲酒爲醴，烝畀祖妣，以洽百禮，降福孔皆。

《臣工之什・有瞽》
有瞽有瞽，在周之庭。設業設虡，崇牙樹羽。應田縣鼓，鞉磬柷圉。
既備乃奏，簫管備舉。喤喤厥聲，肅雝和鳴，先祖是聽。我客戾止，永觀厥成。

《臣工之什・潛》
猗與漆沮，潛有多魚。有鱣有鮪，鰷鱨鰋鯉，以享以祀，以介景福。

《臣工之什・雝》
有來雝雝，至止肅肅。相維辟公，天子穆穆。於薦廣牡，相予肆祀。
假哉皇考，綏予孝子。宣哲維人，文武維后。燕及皇天，克昌厥後。
綏我眉壽，介以繁祉。既右烈考，亦右文母。

《臣工之什・載見》
載見辟王，曰求厥章。龍旂陽陽，和鈴央央，鞗革有鶬，休有烈光。
率見昭考，以孝以享，以介眉壽。永言保之，思皇多祜。
烈文辟公，綏以多福，俾緝熙于純嘏。

《臣工之什・有客》
有客有客，亦白其馬。有萋有且，敦琢其旅。
有客宿宿，有客信信。言授之縶，以縶其馬。
薄言追之，左右綏之。既有淫威，降福孔夷。

《臣工之什・武》
於皇武王，無競維烈。允文文王，克開厥後。嗣武受之，勝殷遏劉，耆定爾功。

《閔予小子之什・閔予小子》
閔予小子，遭家不造。嬛嬛在疚。於乎皇考，永世克孝。念茲皇祖，陟降庭止。
維予小子，夙夜敬止。於乎皇王，繼序思不忘。

《閔予小子之什・訪落》
訪予落止，率時昭考。於乎悠哉，朕未有艾。將予就之，繼猶判渙。
維予小子，未堪家多難。紹庭上下，陟降厥家。休矣皇考，以保明其身。

《閔予小子之什・敬之》
敬之敬之！天維顯思，命不易哉！無曰高高在上，陟降厥士，日監在茲。
維予小子，不聰敬止。日就月將，學有緝熙于光明。佛時仔肩，示我顯德行。

《閔予小子之什・小毖》
予其懲而毖後患。莫予荓蜂，自求辛螫。肇允彼桃蟲，拚飛維鳥。
未堪家多難，予又集于蓼。

《閔予小子之什・載芟》
載芟載柞，其耕澤澤。千耦其耘，徂隰徂畛。侯主侯伯，侯亞侯旅、侯彊侯以，
有嗿其饁。思媚其婦，有依其士。有略其耜，俶載南畝，播厥百穀，實函斯活。
驛驛其達，有厭其傑，厭厭其苗，緜緜其麃。載穫濟濟，有實其積，萬億及秭。
爲酒爲醴，烝畀祖妣，以洽百禮。有飶其香，邦家之光。有椒其馨，胡考之寧。
匪且有且，匪今斯今，振古如茲。

《閔予小子之什・良耜》
畟畟良耜，俶載南畝，播厥百穀，實函斯活。或來瞻女，載筐及筥，其饟伊黍。
其笠伊糾，其鎛斯趙，以薅荼蓼。荼蓼朽止，黍稷茂止。穫之挃挃，積之栗栗。
其崇如墉，其比如櫛。以開百室，百室盈止，婦子寧止。殺時犉牡，有捄其角。
以似以續，續古之人。

《閔予小子之什・絲衣》
絲衣其紑，載弁俅俅。自堂徂基，自羊徂牛，鼐鼎及鼒。兕觥其觩，旨酒思柔。
不吳不敖，胡考之休。

《閔予小子之什・酌》
於鑠王師，遵養時晦。時純熙矣，是用大介。我龍受之，蹻蹻王之造。
載用有嗣，實維爾公。允師。

《閔予小子之什・桓》
綏萬邦，婁豐年，天命匪解。桓桓武王，保有厥士，于以四方，克定厥家。
於昭于天，皇以間之。

《閔予小子之什・賚》
文王既勤止，我應受之，敷時繹思。我徂維求定，時周之命。於繹思。

《閔予小子之什・般》
於皇時周，陟其高山。嶞山喬嶽，允猶翕河。敷天之下，裒時之對，時周之命。


【魯頌】

《駉》
駉駉牡馬，在坰之野。薄言駉者，有驈有皇，有驪有黃，以車彭彭。
思無疆，思馬斯臧。
駉駉牡馬，在坰之野。薄言駉者，有騅有駓，有騂有騏，以車伾伾。
思無期，思馬斯才。
駉駉牡馬，在坰之野。薄言駉者，有驒有駱，有駵有雒，以車繹繹。
思無斁，思馬斯作。
駉駉牡馬，在坰之野。薄言駉者，有駰有騢，有驔有魚，以車祛祛。
思無邪，思馬斯徂。

《有駜》
有駜有駜，駜彼乘黃。夙夜在公，在公明明。
振振鷺，鷺于下。鼓咽咽，醉言舞。于胥樂兮！
有駜有駜，駜彼乘牡。夙夜在公，在公飲酒。
振振鷺，鷺于飛。鼓咽咽，醉言歸。于胥樂兮！
有駜有駜，駜彼乘駽。夙夜在公，在公載燕。
自今以始，歲其有。君子有穀，詒孫子。于胥樂兮。

《泮水》
思樂泮水，薄采其芹。魯侯戾止，言觀其旂。
其旂茷茷，鸞聲噦噦。無小無大，從公于邁。
思樂泮水，薄采其藻。魯侯戾止，其馬蹻蹻。
其馬蹻蹻，其音昭昭，載色載笑，匪怒伊教。
思樂泮水，薄采其茆。魯侯戾止，在泮飲酒。
既飲旨酒，永錫難老，順彼長道，屈此羣醜。
穆穆魯侯，敬明其德，敬慎威儀，維民之則。
允文允武，昭假烈祖。靡有不孝，自求伊祜。
明明魯侯，克明其德。既作泮宮，淮夷攸服。
矯矯虎臣，在泮獻馘，淑問如皋陶，在泮獻囚。
濟濟多士，克廣德心。桓桓于征，狄彼東南。
烝烝皇皇，不吳不揚。不告于訩，在泮獻功。
角弓其觩，束矢其搜。戎車孔博，徒御無斁。
既克淮夷，孔淑不逆。式固爾猶，淮夷卒獲。
翩彼飛鴞，集于泮林，食我桑黮，懷我好音。
憬彼淮夷，來獻其琛，元龜象齒，大賂南金。

《閟宮》
閟宮有侐，實實枚枚。赫赫姜嫄，其德不回，上帝是依。
無災無害，彌月不遲，是生后稷。降之百福，黍稷重穋，稙穉菽麥。
奄有下國，俾民稼穡。有稷有黍，有稻有秬。奄有下土，纘禹之緒。
后稷之孫，實維大王，居岐之陽，實始翦商。至于文武，纘大王之緒。
致天之屆，于牧之野。無貳無虞，上帝臨女。敦商之旅，克咸厥功。
王曰叔父，建爾元子，俾侯于魯。大啓爾宇，爲周室輔。
乃命魯公，俾侯于東。錫之山川，土田附庸。
周公之孫，莊公之子，龍旂承祀，六轡耳耳。
春秋匪解，享祀不忒。皇皇后帝，皇祖后稷。
享以騂犧，是饗是宜，降福既多。周公皇祖，亦其福女。
秋而載嘗，夏而楅衡。白牡騂剛，犧尊將將。
毛炰胾羹，籩豆大房。萬舞洋洋，孝孫有慶。
俾爾熾而昌，俾爾壽而臧。保彼東方，魯邦是常。
不虧不崩，不震不騰。三壽作朋，如岡如陵。
公車千乘，朱英綠縢，二矛重弓。公徒三萬，貝冑朱綅，烝徒增增。
戎狄是膺，荊舒是懲，則莫我敢承。俾爾昌而熾，俾爾壽而富。
黃髮台背，壽胥與試。俾爾昌而大，俾爾耆而艾。萬有千歲，眉壽無有害。
泰山巖巖，魯邦所詹。奄有龜蒙，遂荒大東，至于海邦。
淮夷來同，莫不率從，魯侯之功。保有鳧繹，遂荒徐宅，至于海邦。
淮夷蠻貊，及彼南夷，莫不率從。莫敢不諾，魯侯是若。
天錫公純嘏，眉壽保魯。居常與許，復周公之宇。
魯侯燕喜，令妻壽母，宜大夫庶士，邦國是有。
既多受祉，黃髮兒齒。徂來之松，新甫之柏，是斷是度，是尋是尺。
松桷有舄，路寢孔碩。新廟奕奕，奚斯所作。孔曼且碩，萬民是若。


【商頌】

《那》
猗與那與，置我鞉鼓。奏鼓簡簡，衎我烈祖。湯孫奏假，綏我思成。
鞉鼓淵淵，嘒嘒管聲。既和且平，依我磬聲。於赫湯孫，穆穆厥聲。
庸鼓有斁，萬舞有奕。我有嘉客，亦不夷懌。自古在昔，先民有作。
溫恭朝夕，執事有恪。顧予烝嘗，湯孫之將。

《烈祖》
嗟嗟烈祖，有秩斯祜。申錫無疆，及爾斯所。既載清酤，賚我思成。
亦有和羹，既戒既平。鬷假無言，時靡有爭。綏我眉壽，黃耇無疆。
約軝錯衡，八鸞鶬鶬。以假以享，我受命溥將。自天降康，豐年穰穰。
來假來饗，降福無疆。顧予烝嘗，湯孫之將。

《玄鳥》
天命玄鳥，降而生商，宅殷土芒芒。古帝命武湯，正域彼四方。
方命厥后，奄有九有。商之先后，受命不殆，在武丁孫子。
武丁孫子，武王靡不勝。龍旂十乘，大糦是承。
邦畿千里，維民所止，肇域彼四海。四海來假，來假祁祁。
景員維河，殷受命咸宜，百祿是何。

《長發》
濬哲維商，長發其祥。洪水芒芒，禹敷下土方，外大國是疆。
幅隕既長，有娀方將，帝立子生商。玄王桓撥，受小國是達，受大國是達。
率履不越，遂視既發。相土烈烈，海外有截。帝命不違，至于湯齊。
湯降不遲，聖敬日躋。昭假遲遲，上帝是祗。帝命式于九圍。
受小球大球，爲下國綴旒，何天之休。不競不絿，不剛不柔，敷政優優，百祿是遒。
受小共大共，爲下國駿厖，何天之龍。敷奏其勇，不震不動，不戁不竦，百祿是總。
武王載旆，有虔秉鉞。如火烈烈，則莫我敢曷。苞有三蘖，莫遂莫達，九有有截。
韋顧既伐，昆吾夏桀。昔在中葉，有震且業。
允也天子，降予卿士。實維阿衡，實左右商王。

《殷武》
撻彼殷武，奮伐荊楚。罙入其阻，裒荊之旅。有截其所，湯孫之緒。
維女荊楚，居國南鄉。昔有成湯，自彼氐羌，莫敢不來享，莫敢不來王，曰商是常。
天命多辟，設都于禹之績。歲事來辟，勿予禍適，稼穡匪解。
天命降監，下民有嚴。不僭不濫，不敢怠遑。命于下國，封建厥福。
商邑翼翼，四方之極。赫赫厥聲，濯濯厥靈。壽考且寧，以保我後生。
陟彼景山，松柏丸丸。是斷是遷，方斲是虔。松桷有梴，旅楹有閑，寢成孔安。
