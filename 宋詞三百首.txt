宋詞三百首全文
瑾昀根據http://cls.hs.yzu.edu.tw/Tz300/tz/tz3/tz3.htm整理
○爲分片符號，★表缺字。
其中已經補全的big5缺字有
「剗」（萋萋剗盡還生、剗地東風欺客夢）
「槅」（時叩窗槅）
「疁」（韓疁）
「殢」（殢酒只依然）
「牥」（潘牥）
「瘞」（愁草瘞花銘、瘞玉埋香）
「帊」（鈿車羅帊）
「琤」（重頭歌韻響琤琮）
「慳」（因甚天也慳春）
還未解決的有「雕弓★（扌笮，同「射」）柳」

詞牌:木蘭花
作者:錢惟演
詞文:城上風光鶯語亂。城下煙波春拍岸。綠楊芳草幾時休，淚眼愁腸先已斷。○情懷漸覺成衰晚。鸞鏡朱顏驚暗換。昔年多病厭芳尊，今日芳尊惟恐淺。

詞牌:蘇幕遮
作者:范仲淹
詞文:碧雲天，黃葉地。秋色連波，波上寒煙翠。山映斜陽天接水。芳草無情，更在斜陽外。○黯鄉魂，追旅思。夜夜除非，好夢留人睡。明月樓高休獨倚。酒入愁腸，化作相思淚。

詞牌:漁家傲
作者:范仲淹
詞文:塞下秋來風景異。衡陽雁去無留意。四面邊聲連角起。千嶂裏。長煙落日孤城閉。○濁酒一杯家萬里。燕然未勒歸無計。羌管悠悠霜滿地。人不寐。將軍白髮征夫淚。

詞牌:御街行
作者:范仲淹
詞文:紛紛墜葉飄香砌。夜寂靜、寒聲碎。真珠簾捲玉樓空，天淡銀河垂地。年年今夜，月華如練，長是人千里。○愁腸已斷無由醉。酒未到、先成淚。殘燈明滅枕頭敧。諳盡孤眠滋味。都來此事，眉間心上，無計相迴避。

詞牌:千秋歲
作者:張先
詞文:數聲鶗鴃。又報芳菲歇。惜春更選殘紅折。雨輕風色暴，梅子青時節。永豐柳，無人盡日飛花雪。○莫把么絃撥。怨極絃能說。天不老，情難絕。心似雙絲網，中有千千結。夜過也，東窗未白孤燈滅。

詞牌:菩薩蠻
作者:張先
詞文:哀箏一弄湘江曲。聲聲寫盡湘波綠。纖指十三絃。細將幽恨傳。○當筵秋水慢。玉柱斜飛雁。彈到斷腸時。春山眉黛低。

詞牌:醉垂鞭
作者:張先
詞文:雙蝶繡羅裙。東池宴。初相見。朱粉不深勻。閒花淡淡春。○細看諸處好。人人道。柳腰身。昨日亂山昏。來時衣上雲。

詞牌:一叢花令
作者:張先
詞文:傷高懷遠幾時窮。無物似情濃。離愁正引千絲亂，更東陌、飛絮濛濛。嘶騎漸遙，征塵不斷，何處認郎蹤。○雙鴛池沼水溶溶。南北小橈通。梯橫畫閣黃昏後，又還是、斜月簾櫳。沈恨細思，不如桃杏，猶解嫁東風。

詞牌:天仙子
作者:張先
詞文:水調數聲持酒聽。午醉醒來愁未醒。送春春去幾時回，臨晚鏡。傷流景。往事後期空記省。○沙上並禽池上暝。雲破月來花弄影。重重簾幕密遮燈，風不定。人初靜。明日落紅應滿徑。

詞牌:青門引
作者:張先
詞文:乍暖還輕冷。風雨晚來方定。庭軒寂寞近清明，殘花中酒，又是去年病。○樓頭畫角風吹醒。入夜重門靜。那堪更被明月，隔牆送過秋千影。

詞牌:生查子
作者:張先
詞文:含羞整翠鬟，得意頻相顧。雁柱十三絃，一一春鶯語。○嬌雲容易飛，夢斷知何處。深院鎖黃昏，陣陣芭蕉雨。

詞牌:浣溪沙
作者:晏殊
詞文:一曲新詞酒一盃。去年天氣舊亭臺。夕陽西下幾時回。○無可奈何花落去，似曾相識燕歸來。小園香徑獨徘徊。

詞牌:浣溪沙
作者:晏殊
詞文:一向年光有限身。等閒離別易銷魂。酒筵歌席莫辭頻。○滿目山河空念遠，落花風雨更傷春。不如憐取眼前人。

詞牌:清平樂
作者:晏殊
詞文:紅箋小字，說盡平生意。鴻雁在雲魚在水，惆悵此情難寄。○斜陽獨倚西樓，遙山恰對簾鉤。人面不知何處，綠波依舊東留。

詞牌:清平樂
作者:晏殊
詞文:金風細細。葉葉梧桐墜。綠酒初嘗人易醉。一枕小窗濃睡。○紫薇朱槿花殘。斜陽卻照闌干。雙燕欲歸時節，銀屏昨夜微寒。

詞牌:木蘭花
作者:晏殊
詞文:池塘水綠風微暖。記得玉真初見面。重頭歌韻響琤琮，入破舞腰紅亂旋。○玉鉤闌下香階畔。醉後不知斜日晚。當時共我賞花人，點檢如今無一半。

詞牌:木蘭花
作者:晏殊
詞文:燕鴻過後鶯歸去。細算浮生千萬緒。長於春夢幾多時，散似秋雲無覓處。○聞琴解佩神仙侶。挽斷羅衣留不住。勸君莫作獨醒人，爛醉花間應有數。

詞牌:玉樓春
作者:晏殊
詞文:綠楊芳草長亭路。年少拋人容易去。樓頭殘夢五更鐘，花低離愁三月雨。○無情不似多情苦。一寸還成千萬縷。天涯地角有窮時，只有相思無盡處。

詞牌:踏莎行
作者:晏殊
詞文:祖席離歌，長亭別宴。香塵已隔猶回面。居人匹馬映林嘶，行人去棹依波轉。○畫閣魂消，高樓目斷。斜陽只送平波遠。無窮無盡是離愁，天涯地角尋思遍。

詞牌:踏莎行
作者:晏殊
詞文:小徑紅稀，芳郊綠遍。高臺樹色陰陰見。春風不解禁楊花，濛濛亂撲行人面。○翠葉藏鶯，朱簾隔燕。爐香靜逐遊絲轉。一場愁夢酒醒時，斜陽卻照深深院。

詞牌:踏莎行
作者:晏殊
詞文:碧海無波，瑤臺有路。思量便合雙飛去。當時輕別意中人，山長水遠知何處。○綺席凝塵，香閨掩霧，紅牋小字憑誰附。高樓目盡欲黃昏，梧桐葉上蕭蕭雨。

詞牌:蝶戀花
作者:晏殊
詞文:六曲闌干偎碧樹，楊柳風輕，展盡黃金縷，誰把鈿箏移玉柱，穿簾海燕雙飛去。○滿眼游絲兼落絮，紅杏開時，一霎清明雨，濃睡覺來鶯亂語，驚殘好夢無尋處。

詞牌:鳳簫吟
作者:韓縝
詞文:鎖離愁，連綿無際，來時陌上初熏。繡幃人念遠，暗垂珠淚泣，送征輪。長行長在眼，更重重、遠水孤雲。但望極，樓高盡日，目斷王孫。○消魂。池塘別後，曾行處、綠妒輕裙。恁時攜素手，亂花飛絮裏，緩步香茵。朱顏空自改，向年年、芳意長新。遍綠野，嬉遊醉眼，莫負青春。

詞牌:木蘭花
作者:宋祁
詞文:東城漸覺風光好。縠皺波紋迎客棹。綠楊煙外曉雲輕，紅杏枝頭春意鬧。○浮生長恨歡娛少。肯愛千金輕一笑。為君持酒勸斜陽，且向花間留晚照。

詞牌:采桑子
作者:歐陽修
詞文:群芳過後西湖好，狼藉殘紅。飛絮濛濛。垂柳闌干盡日風。○笙歌散盡遊人去，始覺春空。垂下簾櫳。雙燕歸來細雨中。

詞牌:訴衷情
作者:歐陽修
詞文:清晨簾幕卷輕霜。呵手試梅妝。都緣自有離恨，故畫作、遠山長。○思往事，惜流芳。易成傷。擬歌先斂，欲笑還顰，最斷人腸。

詞牌:踏莎行
作者:歐陽修
詞文:候館梅殘，溪橋柳細。草薰風暖搖征轡。離愁漸遠漸無窮，迢迢不斷如春水。○寸寸柔腸，盈盈粉淚。樓高莫近危闌倚。平蕪盡處是春山，行人更在春山外。

詞牌:蝶戀花
作者:歐陽修
詞文:庭院深深深幾許。楊柳堆煙，簾幕無重數。玉勒雕鞍遊冶處。樓高不見章臺路。○雨橫風狂三月暮。門掩黃昏，無計留春住。淚眼問花花不語。亂紅飛過鞦韆去。

詞牌:蝶戀花
作者:歐陽修
詞文:誰道閒情拋棄久。每到春來，惆悵還依舊。日日花前常病酒。不辭鏡裏朱顏瘦。○河畔青蕪堤上柳。為問新愁，何事年年有。獨立小橋風滿袖。平林新月人歸後。

詞牌:蝶戀花
作者:歐陽修
詞文:幾日行雲何處去。忘了歸來，不道春將暮。百草千花寒食路。香車繫在誰家樹。○淚眼倚樓頻獨語。雙燕來時，陌上相逢否。撩亂春愁如柳絮。依依夢裡無尋處。

詞牌:木蘭花
作者:歐陽修
詞文:別後不知君遠近。觸目淒涼多少悶。漸行漸遠漸無書，水闊魚沈何處問。○夜深風竹敲秋韻。萬葉千聲皆是恨。故欹單枕夢中尋，夢又不成燈又燼。

詞牌:臨江仙
作者:歐陽修
詞文:柳外輕雷池上雨，雨聲滴碎荷聲。小樓西角斷虹明。闌干私倚處，待得月華生。○燕子飛來窺畫棟，玉鉤垂下簾旌。涼波不動簟紋平。水精雙枕畔，傍有墮釵橫。

詞牌:浣溪沙
作者:歐陽修
詞文:堤上遊人逐畫船。拍堤春水四垂天。綠楊樓外出鞦韆。○白髮戴花君莫笑，六么催拍盞頻傳。人生何處似尊前。

詞牌:浪淘沙令
作者:歐陽修
詞文:把酒祝東風。且共從容。垂楊紫陌洛城東。總是當時攜手處，遊遍芳叢。○聚散苦匆匆。此恨無窮。今年花勝去年紅。可惜明年花更好，知與誰同。

詞牌:青玉案
作者:歐陽修
詞文:一年春事都來幾。早過了、三之二。綠暗紅嫣渾可事。綠楊庭院，暖風簾幕，有箇人憔悴。○買花載酒長安市。又爭似、家山見桃李。不枉東風吹客淚，相思難表，夢魂無據，惟有歸來是。

詞牌:多麗
作者:聶冠卿
詞文:想人生，美景良辰堪惜。問其間、賞心樂事，古來難是并得。況東城、鳳臺沁苑，泛晴波、淺照金碧。露洗華桐，煙霏絲柳，綠陰搖曳，蕩春一色。畫堂迥、玉簪瓊佩，高會盡詞客。清歌久、重然絳蠟，別就瑤席。○有翩若驚鴻體態，暮為行雨標格。逞朱脣、緩歌妖麗，似聽流鶯亂花隔。慢舞縈回，嬌鬟低嚲，腰肢纖細困無力。忍分散、彩雲歸後，何處更尋覓。休辭醉，明月好花，莫慢輕擲。

詞牌:曲玉管
作者:柳永
詞文:隴首雲飛，江邊日晚，煙波滿目憑闌久。一望關河蕭索，千里清秋。忍凝眸。○杳杳神京，盈盈仙子，別來錦字終難偶。斷雁無憑，冉冉飛下汀洲。思悠悠。○暗想當初，有多少、幽歡佳會，豈知聚散難期，翻成雨恨雲愁。阻追遊。每登山臨水，惹起平生心事，一場消黯，永日無言，卻下層樓。

詞牌:雙調：雨霖鈴
作者:柳永
詞文:寒蟬淒切。對長亭晚，驟雨初歇。都門帳飲無緒，方留戀處、蘭舟催發。執手相看淚眼，竟無語凝噎。念去去、千里煙波，暮靄沈沈楚天闊。○多情自古傷離別。更那堪、冷落清秋節。今宵酒醒何處，楊柳岸、曉風殘月。此去經年，應是良辰、好景虛設。便縱有、千種風情，更與何人說。

詞牌:蝶戀花
作者:柳永
詞文:佇倚危樓風細細。望極春愁，黯黯生天際。草色煙光殘照裏。無言誰會憑闌意。○擬把疏狂圖一醉。對酒當歌，強樂還無味。衣帶漸寬終不悔，為伊消得人憔悴。

詞牌:采蓮令
作者:柳永
詞文:月華收，雲淡霜天曙。西征客、此時情苦。翠娥執手，送臨歧，軋軋開朱戶。千嬌面、盈盈佇立，無言有淚，斷腸爭忍回顧。○一葉蘭舟，便恁急槳凌波去。貪行色、豈知離緒。萬般方寸，但飲恨，脈脈同誰語。更回首、重城不見，寒江天外，隱隱兩三煙樹。

詞牌:浪淘沙慢
作者:柳永
詞文:夢覺、透窗風一線，寒燈吹息。那堪酒醒，又聞空階，夜雨頻滴。嗟因循、久作天涯客。負佳人、幾許盟言，便忍把、從前歡會，陡頓翻成憂戚。○愁極。再三追思，洞房深處，幾度飲散歌闌，香暖鴛鴦被，豈暫時疏散，費伊心力。殢雲尤雨，有萬般千種，相憐相惜。○恰到如今，天長漏永，無端自家疏隔。知何時、卻擁秦雲態，願低幃昵枕，輕輕細說與，江鄉夜夜，數寒更思憶。

詞牌:定風波慢
作者:柳永
詞文:自春來、慘綠愁紅，芳心是事可可。日上花稍，鶯穿柳帶，猶壓香衾臥。暖酥消，膩雲嚲。終日厭厭倦梳裹。無那。恨薄情一去，音書無箇。○早知恁般麼。悔當初、不把雕鞍鎖。向雞窗、只與蠻牋象管，拘束教吟課。鎮相隨，莫拋躲。針線閒拈伴伊坐。和我。免使年少，光陰虛過。

詞牌:少年遊
作者:柳永
詞文:長安古道馬遲遲。高柳亂蟬嘶。夕陽島外，秋風原上，目斷四天垂。○歸雲一去無蹤跡，何處是前期。狎興生疏，酒徒蕭索，不似去年時。

詞牌:戚氏：中呂調
作者:柳永
詞文:晚秋天。一霎微雨灑庭軒。檻菊蕭疏，井梧零亂，惹殘煙。淒然。望江關。飛雲黯淡夕陽間。當時宋玉悲感，向此臨水與登山。遠道迢遞，行人淒楚，倦聽隴水潺湲。正蟬吟敗葉，蛩響衰草，相應喧喧。○孤館度日如年。風露漸變，悄悄至更闌。長天淨，絳河清淺，皓月嬋娟。思綿綿。夜永對景，那堪屈指，暗想從前。未名未祿，綺陌紅樓，往往經歲遷延。○帝里風光好，當年少日，暮宴朝歡。況有狂朋怪侶，遇當歌對酒競留連。別來迅景如梭，舊遊似夢，煙水程何限。念利名、憔悴長縈絆。追往事、空慘愁顏。漏箭移、稍覺輕寒。漸嗚咽、畫角數聲殘。對閒窗畔，停燈向曉，抱影無眠。

詞牌:夜半樂
作者:柳永
詞文:凍雲黯淡天氣，扁舟一葉，乘興離江渚。渡萬壑千巖，越溪深處。怒濤漸息，樵風乍起，更聞商旅相呼。片帆高舉。泛畫鷁、翩翩過南浦。○望中酒旆閃閃，一簇煙村，數行霜樹。殘日下，漁人鳴榔歸去。敗荷零落，衰楊掩映，岸邊兩兩三三，浣沙遊女，避行客、含羞笑相語。○到此因念，繡閣輕拋，浪萍難駐。歎後約丁寧竟何據。慘離懷，空恨歲晚歸期阻。凝淚眼、杳杳神京路。斷鴻聲遠長天暮。

詞牌:玉蝴蝶
作者:柳永
詞文:望處雨收雲斷，憑闌悄悄，目送秋光。晚景蕭疏，堪動宋玉悲涼。水風輕、蘋花漸老，月露冷、梧葉飄黃。遣情傷。故人何在，煙水茫茫。○難忘。文期酒會，幾孤風月，屢變星霜。海闊山遙，未知何處是瀟湘。念雙燕、難憑音信，指暮天、空識歸航。黯相望。斷鴻聲裏，立盡斜陽。

詞牌:八聲甘州
作者:柳永
詞文:對瀟瀟暮雨灑江天，一番洗清秋。漸霜風淒緊，關河冷落，殘照當樓。是處紅衰翠減，苒苒物華休。惟有長江水，無語東流。○不忍登高臨遠，望故鄉渺邈，歸思難收。歎年來蹤跡，何事苦淹留。想佳人、妝樓顒望，誤幾回、天際識歸舟。爭知我、倚闌干處，正恁凝愁。

詞牌:迷神引
作者:柳永
詞文:一葉扁舟輕帆捲。暫泊楚江南岸。孤城暮角，引胡笳怨。水茫茫，平沙雁、旋驚散。煙斂寒林簇，畫屏展。天際遙山小，黛眉淺。○舊賞輕拋，到此成遊宦。覺客程勞，年光晚。異鄉風物，忍蕭索、當愁眼。帝城賒，秦樓阻，旅魂亂。芳草連空闊，殘照滿。佳人無消息，斷雲遠。

詞牌:竹馬子
作者:柳永
詞文:登孤壘荒涼，危亭曠望，靜臨煙渚。對雌霓挂雨，雄風拂檻，微收殘暑。漸覺一葉驚秋，殘蟬噪晚，素商時序。覽景想前歡，指神京，非霧非煙深處。○向此成追感，新愁易積，故人難聚。憑高盡日凝佇。贏得消魂無語。極目霽靄霏微，暝鴉零亂，蕭索江城暮。南樓畫角，又送殘陽去。

詞牌:臨江仙慢
作者:柳永
詞文:夢覺小庭院，冷風淅淅，疏雨瀟瀟。綺窗外，秋聲敗葉狂飆。心搖。奈寒漏永，孤幃悄，淚燭空燒。無端處，是繡衾鴛枕，閒過今宵。○蕭條。牽情繫恨，爭向年少偏饒。覺新來、憔悴舊日風標。魂消。念歡娛事，煙波阻、後約方遙。還經歲，問怎生禁得，如許無聊。

詞牌:桂枝香
作者:王安石
詞文:登臨送目。正故國晚秋，天氣初肅。千里澄江似練，翠峰如簇。歸帆去棹殘陽裏，背西風、酒旗斜矗。彩舟雲淡，星河鷺起，畫圖難足。○念往昔、繁華競逐。歎門外樓頭，悲恨相續。千古憑高，對此漫嗟榮辱。六朝舊事如流水，但寒煙、衰草凝綠。至今商女，時時猶唱，後庭遺曲。

詞牌:千秋歲引
作者:王安石
詞文:別館寒砧，孤城畫角。一派秋聲入寥廓。東歸燕從海上去，南來雁向沙頭落。楚臺風，庾樓月，宛如昨。○無奈被些名利縛。無奈被他情擔閣。可惜風流總閒卻。當初謾留華表語，而今誤我秦樓約。夢闌時，酒醒後，思量著。

詞牌:清平樂
作者:王安國
詞文:留春不住。費盡鶯兒語。滿地殘紅宮錦污。昨夜南園風雨。○小憐初上琵琶。曉來思繞天涯。不肯畫堂朱戶，春風自在楊花。

詞牌:臨江仙
作者:晏幾道
詞文:夢後樓臺高鎖，酒醒簾幕低垂。去年春恨卻來時。落花人獨立，微雨燕雙飛。○記得小蘋初見，兩重心字羅衣。琵琶絃上說相思。當時明月在，曾照彩雲歸。

詞牌:蝶戀花
作者:晏幾道
詞文:夢入江南煙水路。行盡江南，不與離人遇。睡裏消魂無說處。覺來惆悵消魂誤。○欲盡此情書尺素。浮雁沈魚，終了無憑據。卻倚緩絃歌別緒。斷腸移破秦箏柱。

詞牌:蝶戀花
作者:晏幾道
詞文:醉別西樓醒不記。春夢秋雲，聚散真容易。斜月半窗還少睡。畫屏閒展吳山翠。○衣上酒痕詩裏字。點點行行，總是淒涼意。紅燭自憐無好計。夜寒空替人垂淚。

詞牌:鷓鴣天
作者:晏幾道
詞文:彩袖殷勤捧玉鍾。當年拚卻醉顏紅。舞低楊柳樓心月，歌盡桃花扇底風。○從別後，憶相逢。幾回魂夢與君同。今宵賸把銀釭照，猶恐相逢是夢中。

詞牌:鷓鴣天
作者:晏幾道
詞文:醉拍春衫惜舊香。天將離恨惱疏狂。年年陌上生秋草，日日樓中到夕陽。○雲渺渺，水茫茫。征人歸路許多長。相思本是無憑語，莫向花牋費淚行。

詞牌:生查子
作者:晏幾道
詞文:金鞍美少年，去躍青驄馬。牽繫玉樓人，繡被春寒夜。○消息未歸來，寒食梨花謝。無處說相思，背面鞦韆下。

詞牌:生查子
作者:晏幾道
詞文:關山魂夢長，塞雁音書少。兩鬢可憐青，只為相思老。○歸夢碧紗窗，說與人人道。真箇別離難，不似相逢好。

詞牌:木蘭花
作者:晏幾道
詞文:東風又作無情計。豔粉嬌紅吹滿地。碧樓簾影不遮愁，還似去年今日意。○誰知錯管春殘事。到處登臨曾費淚。此時金盞直須深，看盡落花能幾醉。

詞牌:木蘭花
作者:晏幾道
詞文:鞦韆院落重簾暮。彩筆閒來題繡戶。牆頭丹杏雨餘花，門外綠楊風後絮。○朝雲信斷知何處。應作襄王春夢去。紫騮認得舊游蹤，嘶過畫橋東畔路。

詞牌:清平樂
作者:晏幾道
詞文:留人不住。醉解蘭舟去。一棹碧濤春水路。過盡曉鶯啼處。○渡頭楊柳青青。枝枝葉葉離情。此後錦書休寄，畫樓雲雨無憑。

詞牌:阮郎歸
作者:晏幾道
詞文:舊香殘粉似當初。人情恨不如。一春猶有數行書。秋來書更疏。○衾鳳冷，枕鴛孤。愁腸待酒舒。夢魂縱有也成虛。那堪和夢無。

詞牌:阮郎歸
作者:晏幾道
詞文:天邊金掌露成霜。雲隨雁字長。綠杯紅袖趁重陽。人情似故鄉。○蘭佩紫，菊簪黃。殷勤理舊狂。欲將沈醉換悲涼。清歌莫斷腸。

詞牌:六么令
作者:晏幾道
詞文:綠陰春盡，飛絮繞香閣。晚來翠眉宮樣，巧把遠山學。一寸狂心未說，已向橫波覺。畫簾遮匝。新翻曲妙，暗許閒人帶偷搯。○前度書多隱語，意淺愁難答。昨夜詩有回文，韻險還慵押。都待笙歌散了，記取來時霎。不消紅蠟。閒雲歸後，月在庭花舊闌角。

詞牌:御街行
作者:晏幾道
詞文:街南綠樹春饒絮。雪滿游春路。樹頭花豔雜嬌雲，樹底人家朱戶。北樓閒上，疏簾高捲，直見街南樹。○闌干倚盡猶慵去。幾度黃昏雨。晚春盤馬踏青苔，曾傍綠陰深駐。落花猶在，香屏空掩，人面知何處。

詞牌:虞美人
作者:晏幾道
詞文:曲闌干外天如水。昨夜還曾倚。初將明月比佳期。長向月圓時候、望人歸。○羅衣著破前香在。舊意誰教改。一春離恨懶調絃。猶有兩行閒淚、寶箏前。

詞牌:留春令
作者:晏幾道
詞文:畫屏天畔，夢回依約，十洲雲水。手撚紅牋寄人書，寫無限、傷春事。○別浦高樓曾漫倚。對江南千里。樓下分流水聲中，有當日、憑高淚。

詞牌:思遠人
作者:晏幾道
詞文:紅葉黃花秋意晚，千里念行客。看飛雲過盡，歸鴻無信，何處寄書得。○淚彈不盡臨窗滴。就硯旋研墨。漸寫到別來，此情深處，紅牋為無色。

詞牌:滿庭芳
作者:晏幾道
詞文:南苑吹花，西樓題葉，故園歡事重重。憑闌秋思，閒記舊相逢。幾處歌雲夢雨，可憐便、流水西東。別來久，淺情未有，錦字繫征鴻。○年光還少味，開殘檻菊，落盡溪桐。漫留得，尊前，淡月淒風。此恨誰堪共說，清愁付、綠酒杯中。佳期在，歸時待把，香袖看啼紅。

詞牌:水調歌頭
作者:蘇軾
詞文:明月幾時有，把酒問青天。不知天上宮闕，今夕是何年。我欲乘風歸去，又恐瓊樓玉宇，高處不勝寒。起舞弄清影，何似在人間。○轉朱閣，低綺戶，照無眠。不應有恨，何事長向別時圓。人有悲歡離合，月有陰晴圓缺，此事古難全。但願人長久，千里共嬋娟。

詞牌:水龍吟
作者:蘇軾
詞文:似花還似非花，也無人惜從教墜。拋家傍路，思量卻是，無情有思。縈損柔腸，困酣嬌眼，欲開還閉。夢隨風萬里，尋郎去處，又還被、鶯呼起。○不恨此花飛盡，恨西園、落紅難綴。曉來雨過，遺蹤何在，一池萍碎。春色三分，二分塵土，一分流水。細看來，不是楊花，點點是離人淚。

詞牌:念奴嬌
作者:蘇軾
詞文:大江東去，浪淘盡、千古風流人物。故壘西邊，人道是、三國周郎赤壁。亂石崩雲，驚濤裂岸，捲起千堆雪。江山如畫，一時多少豪傑。○遙想公瑾當年，小喬初嫁了，雄姿英發。羽扇綸巾，談笑間、強虜灰飛煙滅。故國神遊，多情應笑，我早生華髮。人間如夢，一尊還酹江月。

詞牌:永遇樂
作者:蘇軾
詞文:明月如霜，好風如水，清景無限。曲港跳魚，圓荷瀉露，寂寞無人見。紞如三鼓，鏗然一葉，黯黯夢雲驚斷。夜茫茫，重尋無處，覺來小園行遍。○天涯倦客，山中歸路，望斷故園心眼。燕子樓空，佳人何在，空鎖樓中燕。古今如夢，何曾夢覺，但有舊歡新怨。異時對，黃樓夜景，為余浩歎。

詞牌:洞仙歌
作者:蘇軾
詞文:冰肌玉骨，自清涼無汗。水殿風來暗香滿。繡簾開、一點明月窺人，人未寢，敧枕釵橫鬢亂。○起來攜素手，庭戶無聲，時見疏星渡河漢。試問夜如何，夜已三更，金波淡、玉繩低轉。但屈指、西風幾時來，又不道、流年暗中偷換。

詞牌:卜算子
作者:蘇軾
詞文:缺月挂疏桐，漏斷人初靜。時見幽人獨往來，縹緲孤鴻影。○驚起卻回頭，有恨無人省，揀盡寒枝不肯棲，寂寞沙洲冷。

詞牌:青玉案
作者:蘇軾
詞文:三年枕上吳中路。遣黃犬、隨君去。若到松江呼小渡。莫驚鴛鷺，四橋盡是，老子經行處。○輞川圖上看春暮。常記高人右丞句。作箇歸期天定許。春衫猶是，小蠻針線，曾溼西湖雨。

詞牌:臨江仙
作者:蘇軾
詞文:夜飲東坡醒復醉，歸來彷彿三更。家童鼻息已雷鳴。敲門都不應，倚杖聽江聲。○長恨此身非我有，何時忘卻營營。夜闌風靜縠紋平。小舟從此逝，江海寄餘生。

詞牌:定風波
作者:蘇軾
詞文:莫聽穿林打葉聲。何妨吟嘯且徐行。竹杖芒鞋輕勝馬。誰怕。一簑煙雨任平生。○料峭春風吹酒醒。微冷。山頭斜照卻相迎。回首向來蕭瑟處。歸去。也無風雨也無晴。

詞牌:江神子
作者:蘇軾
詞文:十年生死兩茫茫。不思量。自難忘。千里孤墳，無處話淒涼。縱使相逢應不識，塵滿面，鬢如霜。○夜來幽夢忽還鄉。小軒窗。正梳妝。相顧無言，惟有淚千行。料得年年斷腸處，明月夜，短松岡。

詞牌:木蘭花令
作者:蘇軾
詞文:霜餘已失長淮闊。空聽潺潺清潁歇。佳人猶唱醉翁詞，四十三年如電抹。○草頭秋露如珠滑。三五盈盈還二八。與余同是識翁人，惟有西湖波底月。

詞牌:賀新郎
作者:蘇軾
詞文:乳燕飛華屋。悄無人、槐陰轉午，晚涼新浴。手弄生綃白團扇，扇手一時似玉。漸困倚、孤眠清熟。簾外誰來推繡戶，枉教人、夢斷瑤臺曲。又卻是，風敲竹。○石榴半吐紅巾蹙。待浮花浪蕊都盡，伴君幽獨。穠豔一枝細看取，芳意千重似束。又恐被、秋風驚綠。若待得君來向此，花前對酒不忍觸。共粉淚，兩簌簌。

詞牌:定風波
作者:黃庭堅
詞文:萬里黔中一漏天。屋居終日似乘船。及至重陽天也霽。催醉。鬼門關近蜀江前。○莫笑老翁猶氣岸。君看。幾人白髮上華顛。戲馬臺前追兩謝。馳射。風情猶拍古人肩。

詞牌:鷓鴣天
作者:黃庭堅
詞文:黃菊枝頭生曉寒。人生莫放酒杯乾。風前橫笛斜吹雨，醉裡簪花倒著冠。○身健在，且加餐。舞裙歌板盡情歡。黃花白髮相牽挽，付與時人冷眼看。

詞牌:望海潮
作者:秦觀
詞文:梅英疏淡，冰澌溶洩，東風暗換年華。金谷俊游，銅駝巷陌，新晴細履平沙。長記誤隨車。正絮翻蝶舞，芳思交加。柳下桃蹊，亂分春色到人家。○西園夜飲鳴笳。有華燈礙月，飛蓋妨花。蘭苑未空，行人漸老，重來是事堪嗟。煙暝酒旗斜。但倚樓極目，時見棲鴉。無奈歸心，暗隨流水到天涯。

詞牌:八六子
作者:秦觀
詞文:倚危亭。恨如芳草，萋萋剗盡還生。念柳外青驄別後，水邊紅袂分時，愴然暗驚。○無端天與娉婷。夜月一簾幽夢，春風十里柔情。怎奈向歡娛，漸隨流水，素絃聲斷，翠綃香減，那堪片片飛花弄晚，濛濛殘雨籠晴。正銷凝。黃鸝又啼數聲。

詞牌:滿庭芳
作者:秦觀
詞文:山抹微雲，天黏衰草，畫角聲斷譙門。暫停征棹，聊共引離尊。多少蓬萊舊事，空回首、煙靄紛紛。斜陽外，寒鴉數點，流水繞孤村。○銷魂。當此際，香囊暗解，羅帶輕分。謾贏得、青樓薄倖名存。此去何時見也，襟袖上、空惹啼痕。傷情處，高城望斷，燈火已黃昏。

詞牌:滿庭芳
作者:秦觀
詞文:曉色雲開，春隨人意，驟雨才過還晴。古臺芳榭，飛燕蹴紅英。舞困榆錢自落，秋千外、綠水橋平。東風裏，朱門映柳，低按小秦箏。○多情。行樂處，珠鈿翠蓋，玉轡紅纓。漸酒空金榼，花困蓬瀛。豆蔻梢頭舊恨，十年夢、屈指堪驚。憑闌久，疏煙淡日，寂寞下蕪城。

詞牌:踏莎行
作者:秦觀
詞文:霧失樓臺，月迷津渡。桃源望斷無尋處。可堪孤館閉春寒，杜鵑聲裏斜陽暮。○驛寄梅花，魚傳尺素。砌成此恨無重數。郴江幸自繞郴山，為誰流下瀟湘去。

詞牌:鷓鴣天
作者:秦觀
詞文:枝上流鶯和淚聞。新啼痕間舊啼痕。一春魚雁無消息，千里關山勞夢魂。○無一語，對芳尊。安排腸斷到黃昏。甫能炙得燈兒了，雨打梨花深閉門。

詞牌:減字木蘭花
作者:秦觀
詞文:天涯舊恨。獨自淒涼人不問。欲見回腸。斷盡金鑪小篆香。○黛蛾長斂。任是春風吹不展。因倚危樓。過盡飛鴻字字愁。

詞牌:浣溪沙
作者:秦觀
詞文:漠漠輕寒上小樓。曉陰無賴似窮秋。淡煙流水畫屏幽。○自在飛花輕似夢，無邊絲雨細如愁。寶簾閒挂小銀鉤。

詞牌:阮郎歸
作者:秦觀
詞文:湘天風雨破寒初。深沈庭院虛。麗譙吹罷小單于。迢迢清夜徂。○鄉夢斷，旅魂孤。崢嶸歲又除。衡陽猶有雁傳書。郴陽和雁無。

詞牌:綠頭鴨
作者:晁端禮（又作晁元禮）
詞文:晚雲收，淡天一片琉璃。爛銀盤、來從海底，皓色千里澄輝。瑩無塵、素娥淡佇，靜可數、丹桂參差。玉露初零，金風未凜，一年無似此佳時。露坐久，疏螢時度，烏鵲正南飛。瑤臺冷，欄干憑暖，欲下遲遲。○念佳人、音塵別後，對此應解相思。最關情、漏聲正永，暗斷腸、花陰偷移。料得來宵，清光未減，陰晴天氣又爭知。共凝戀、如今別後，還是隔年期。人強健，清尊素影，長願相隨。

詞牌:蝶戀花
作者:趙令畤
詞文:欲減羅衣寒未去。不捲珠簾，人在深深處。紅杏枝頭花幾許。啼痕止恨清明雨。○盡日沈煙香一縷。宿雨醒遲，惱破春情緒。飛燕又將歸信誤。小屏風上西江路。

詞牌:蝶戀花
作者:趙令畤
詞文:卷絮風頭寒欲盡。墜粉飄香，日日紅成陣。新酒又添殘酒困。今春不減前春恨。○蝶去鶯飛無處問。隔水高樓，望斷雙魚信。惱亂橫波秋一寸。斜陽只與黃昏近。

詞牌:清平樂
作者:趙令畤
詞文:春風依舊。著意隨堤柳。搓得蛾兒黃欲就。天氣清明時候。○去年紫陌青門。今宵雨魄雲魂。斷送一生憔悴，只銷幾個黃昏。

詞牌:風流子
作者:張耒
詞文:亭皋木葉下，重陽近，又是搗衣秋。奈愁入庾腸，老侵潘鬢，謾簪黃菊，花也應羞。楚天晚，白蘋煙盡處，紅蓼水邊頭。芳草有情，夕陽無語，雁橫南浦，人倚西樓。○玉容知安否，香牋共錦字，兩處悠悠。空恨碧雲離合，青鳥沈浮。向風前懊惱，芳心一點，寸眉兩葉。禁甚閒愁。情到不堪言處，分付東流。

詞牌:水龍吟
作者:晁補之
詞文:問春何苦匆匆，帶風伴雨如馳驟。幽葩細萼，小園低檻，壅培未就。吹盡繁紅，占春長久，不如垂柳。算春常不老，人愁春老，愁只是、人間有。○春恨十常八九，忍輕孤、芳醪經口。那知自是，桃花結子，不因春瘦。世上功名，老來風味，春歸時候。最多情猶有，尊前青眼，相逢依舊。

詞牌:鹽角兒
作者:晁補之
詞文:開時似雪，謝時似雪，花中奇絕。香非在蕊，香非在萼，骨中香徹。○占溪風，留溪月，堪羞損、山桃如血。直饒更、疏疏淡淡，終有一般情別。

詞牌:憶少年
作者:晁補之
詞文:無窮官柳，無情畫舸，無根行客。南山尚相送，只高城人隔。○罨畫園林溪紺碧，算重來、盡成陳跡。劉郎鬢如此，況桃花顏色。

詞牌:洞仙歌
作者:晁補之
詞文:青煙冪處，碧海飛金鏡。永夜閒階臥桂影。露涼時、零亂多少寒螿，神京遠，惟有藍橋路近。○水晶簾不下，雲母屏開，冷浸佳人淡脂粉。待都將許多明月，付與金尊，投曉共、流霞傾盡。更攜取胡床、上南樓，看玉做人間，素秋千頃。

詞牌:臨江仙
作者:晁沖之
詞文:憶昔西池池上飲，年年多少歡娛。別來不寄一行書。尋常相見了，猶道不如初。○安穩錦衾今夜夢，月明好渡江湖。相思休問定何如。情知春去後，管得落花無。

詞牌:虞美人
作者:舒亶
詞文:芙蓉落盡天涵水。日暮滄波起。背飛雙燕貼雲寒。獨向小樓東畔、倚闌看。○浮生只合尊前老。雪滿長安道。故人早晚上高臺。贈我江南春色、一枝梅。

詞牌:漁家傲
作者:朱服
詞文:小雨纖纖風細細。萬家楊柳青煙裏。戀樹溼花飛不起。愁無際。和春付與東流水。九十光陰能有幾。金龜解盡留無計。寄語東陽沽酒市。拚一醉。而今樂事他年淚。

詞牌:惜分飛
作者:毛滂
詞文:淚溼闌干花著露。愁到眉峰碧聚。此恨平分取。更無言語空相覷。○斷雨殘雲無意緒。寂寞朝朝暮暮。今夜山深處。斷魂分付潮回去。

詞牌:菩薩蠻
作者:陳克
詞文:赤闌橋盡香街直。籠街細柳嬌無力。金碧上青空。花晴簾影紅。○黃衫飛白馬。日日青樓下。醉眼不逢人。午香吹暗塵。

詞牌:菩薩蠻
作者:陳克
詞文:綠蕪牆遶青苔院。中庭日淡芭蕉捲。蝴蝶上階飛。烘簾自在垂。○玉鉤雙語燕。寶甃楊花轉。幾處簸錢聲。綠窗春睡輕。

詞牌:洞仙歌
作者:李元膺
詞文:雪雲散盡，放曉晴庭院。楊柳于人便青眼。更風流多處，一點梅心，相映遠。約略嚬輕笑淺。○一年春好處，不在濃芳，小豔疏香最嬌軟。到清明時候，百紫千紅花正亂。已失春風一半。早占取韶光、共追遊，但莫管春寒，醉紅自暖。

詞牌:青門飲
作者:時彥
詞文:胡馬嘶風，漢旗翻雪，彤雲又吐，一竿殘照。古木連空，亂山無數，行盡暮沙衰草。星斗橫幽館，夜無眠、燈花空老。霧濃香鴨，冰凝淚燭，霜天難曉。○長記小妝纔老，一杯未盡，離懷多少。醉裏秋波，夢中朝雨，都是醒時煩惱。料有牽情處，忍思量、耳邊曾道。甚時躍馬歸來，認得迎門輕笑。

詞牌:謝池春慢
作者:李之儀
詞文:殘寒銷盡，疏雨過、清明後。花徑款餘紅，風沼縈新皺。乳燕穿庭戶，飛絮沾襟袖。正佳時，仍晚晝。著人滋味，真箇濃如酒。○頻移帶眼，空只恁、厭厭瘦。不見又思量，見了還依舊。為問頻相見，何似長相守。天不老，人未偶。且將此恨，分付庭前柳。

相關資料:[吟唱]詞牌:卜算子
作者:李之儀
詞文:我住長江頭，君住長江尾。日日思君不見君，共飲長江水。○此水幾時休，此恨何時已。只願君心似我心，定不負、相思意。

詞牌:瑞龍吟
作者:周邦彥
詞文:章臺路。還見褪粉梅梢，試花桃樹。愔愔坊陌人家，定巢燕子，歸來舊處。○黯凝佇。因念箇人癡小，乍窺門戶。侵晨淺約宮黃，障風映袖，盈盈笑語。○前度劉郎重到，訪鄰尋里，同時歌舞。唯有舊家秋娘，聲價如故。吟牋賦筆，猶記燕臺句。知誰伴、名園露飲，東城閒步。事與孤鴻去。探春盡是，傷離意緒。官柳低金縷。歸騎晚、纖纖池塘飛雨。斷腸院落，一簾風絮。

詞牌:風流子
作者:周邦彥
詞文:新綠小池塘。風簾動、碎影舞斜陽。羨金屋去來，舊時巢燕，土花繚繞，前度莓牆。繡閣裡、鳳幃深幾許，聽得理絲簧。欲說又休，慮乖芳信，未歌先噎，愁近清觴。○遙知新妝了，開朱戶，應自待月西廂。最苦夢魂，今宵不到伊行。問甚時說與，佳音密耗，寄將秦鏡，偷換韓香。天便教人，霎時廝見何妨。

詞牌:蘭陵王
作者:周邦彥
詞文:柳陰直。煙裡絲絲弄碧。隋堤上、曾見幾番，拂水飄綿送行色。登臨望故國。誰識。京華倦客。長亭路，年去歲來，應折柔條過千尺。○閒尋舊蹤跡。又酒趁哀絃，燈照離席。梨花榆火催寒食。愁一箭風快，半篙波暖，回頭迢遞便數驛。望人在天北。○悽惻。恨堆積。漸別浦縈回，津堠岑寂。斜陽冉冉春無極。念月榭攜手，露橋聞笛。沈思前事，似夢裡，淚暗滴。

詞牌:鎖窗寒
作者:周邦彥
詞文:暗柳啼鴉，單衣佇立，小簾朱戶。桐花半畝，靜鎖一庭愁雨。灑空階、夜闌未休，故人剪燭西窗語。似楚江暝宿，風燈零亂，少年羇旅。○遲暮。嬉遊處。正店舍無煙，楚城百五。旗亭喚酒，付與高陽儔侶。想東園、桃李自春，小脣秀靨今在否。到歸時、定有殘英，待客攜尊俎。

詞牌:六醜
作者:周邦彥
詞文:正單衣試酒，恨客裡、光陰虛擲。願春暫留，春歸如過翼。一去無跡。為問家何在，夜來風雨，葬楚宮傾國。釵鈿墮處遺香澤。亂點桃蹊，輕翻柳陌。多情為誰追惜。但蜂媒蝶使，時叩窗槅。○東園岑寂。漸蒙籠暗碧。靜遶珍叢底，成歎息。長條故惹行客。似牽衣待話，別情無極。殘英小、強簪巾幘。終不似，一朵釵頭顫嫋，向人敧側。漂流處、莫趁潮汐。恐斷紅、尚有相思字，何由見得。

詞牌:夜飛鵲
作者:周邦彥
詞文:河橋送人處，涼夜何其。斜月遠、墜餘輝。銅盤燭淚已流盡，霏霏涼露霑衣。相將散離會，探風前津鼓，樹杪參旗。花驄會意，縱揚鞭、亦自行遲。○迢遞路回清野，人語漸無聞，空帶愁歸。何意重經前地，遺鈿不見，斜逕都迷。兔葵燕麥，向殘陽、欲與人齊。但徘徊班草，欷歔酹酒，極望天西。

詞牌:滿庭芳
作者:周邦彥
詞文:風老鶯雛，雨肥梅子，午陰嘉樹清圓。地卑山近，衣潤費罏煙。人靜烏鳶自樂，小橋外、新綠濺濺。憑欄久，黃蘆苦竹，擬泛九江船。○年年，如社燕，飄流瀚海，來寄修椽。且莫思身外，長近尊前。憔悴江南倦客，不堪聽、急管繁絃。歌筵畔，先安枕簞，容我醉時眠。

詞牌:過秦樓
作者:周邦彥
詞文:水浴清蟾，葉喧涼吹，巷陌馬聲初斷。閒依露井，笑撲流螢，惹破畫羅輕扇。人靜夜久憑闌，愁不歸眠，立殘更箭。歎年華一瞬，人今千里，夢沈書遠。○空見說、鬢怯瓊梳，容銷金鏡，漸懶趁時勻染。梅風地溽，虹雨苔滋，一架舞紅都變。誰信無聊，為伊才減江淹，情傷荀倩。但明河影下，還看稀星數點。

詞牌:花犯
作者:周邦彥
詞文:粉牆低，梅花照眼，依然舊風味。露痕輕綴。疑淨洗鉛華，無限佳麗。去年勝賞曾孤倚。冰盤同宴喜。更可惜，雲中高樹，香篝熏素被。○今年對花最匆匆，相逢似有恨，依依愁悴。吟望久，青苔上、旋看飛墜。相將見、翠丸薦酒，人正在、空江煙浪裡。但夢想、一枝瀟灑，黃昏斜照水。

詞牌:大酺
作者:周邦彥
詞文:對宿煙收，春禽靜，飛雨時鳴高屋。牆頭青玉旆，洗鉛霜都盡，嫩梢相觸。潤逼琴絲，寒侵枕障，蟲網吹黏簾竹。郵亭無人處，聽簷聲不斷，困眠初熟。奈愁極頻驚，夢輕難記，自憐幽獨。○行人歸意速。最先念、流潦妨車轂。怎奈向、蘭成憔悴，衛玠清羸，等閒時、易傷心目。未怪平陽客，雙淚落、笛中哀曲。況蕭索、青蕪國。紅糝鋪地，門外荊桃如菽。夜遊共誰秉獨。

詞牌:解語花
作者:周邦彥
詞文:風銷焰蠟，露浥烘爐，花市光相射。桂華流瓦，纖雲散，耿耿素娥欲下。衣裳淡雅。看楚女、纖腰一把。簫鼓喧，人影參差，滿路飄香麝。○因念都城放夜。望千門如晝，嬉笑游冶。鈿車羅帕。相逢處，自有暗塵隨馬。年光是也。唯只見、舊情衰謝。清漏移，飛蓋歸來，從舞休歌罷。

詞牌:定風波
作者:周邦彥
詞文:莫倚能歌斂黛眉。此歌能有幾人知。他日相逢花月底。重理。好聲須記得來時。○苦恨城頭傳漏永，催起。無情豈解惜分飛。休訴金尊推玉臂。從醉。明朝有酒倩誰持。

詞牌:蝶戀花
作者:周邦彥
詞文:月皎驚烏栖不定。更漏將殘，轣轆牽金井。喚起兩眸清炯炯。淚花落枕紅棉冷。○執手霜風吹鬢影。去意徊徨，別語愁難聽。樓上欄干斗柄。露寒人遠雞相應。

詞牌:解連環
作者:周邦彥
詞文:怨懷無託。嗟情人斷絕，信音遼邈。縱妙手、能解連環，似風散雨收，霧輕雲薄。燕子樓空，暗塵鎖、一床絃索。想移根換葉。盡是舊時，手種紅藥。○汀洲漸生杜若。料舟依岸曲，人在天角。漫記得、當日音書，把閒語閒言，待總燒卻。水驛春回，望寄我、江南梅萼。拚今生，對花對酒，為伊淚落。

詞牌:拜星月
作者:周邦彥
詞文:夜色催更，清塵收露、小曲幽坊月暗。竹檻燈窗，識秋娘庭院。笑相遇，似覺、瓊枝玉樹相倚，暖日明霞光爛。水盼蘭情，總平生稀見。○畫圖中、舊識春風面。誰知道、自到瑤臺畔。眷戀雨潤雲溫，苦驚風吹散。念荒寒、寄宿無人館。重門閉、敗壁秋蟲歎。怎奈向、一縷相思，隔溪山不斷。

詞牌:關河令
作者:周邦彥
詞文:秋陰時晴向暝。變一庭淒冷。佇聽寒聲，雲深無雁影。○更深人去寂靜。但照壁，孤燈相映。酒已都醒，如何消夜永。

詞牌:綺寮怨
作者:周邦彥
詞文:上馬人扶殘醉，曉風吹未醒。映水曲、翠瓦朱簷，垂楊裏、乍見津亭。當時曾題敗壁，蛛絲罩，淡墨苔暈青。念去來、歲月如流，徘徊久、歎息愁思盈。○去去倦尋路程。江陵舊事，何曾再問楊瓊。舊曲淒清。斂愁黛、與誰聽，尊前故人如在，想念我、最關情。何須渭城。歌聲未盡處，先淚零。

詞牌:尉遲盃
作者:周邦彥
詞文:隋堤路。漸日晚、密靄生深樹。陰陰淡月籠沙，還宿河橋深處。無情畫舸，都不管、煙波隔前浦。等行人、醉擁重衾，載將離恨歸去。○因思舊客京華，長偎傍、疏林小檻歡聚。冶葉倡條俱相識，仍慣見、珠歌翠舞。如今向、漁村水驛，夜如歲、焚香獨自語。有何人、念我無聊，夢魂凝想鴛侶。

詞牌:西河
作者:周邦彥
詞文:佳麗地。南朝盛事誰記。山圍故國遶清江，髻鬟對起。怒濤寂寞打孤城，風檣遙度天際。○斷崖樹，猶倒倚。莫愁艇子誰繫。空餘舊跡鬱蒼蒼，霧沈半壘。夜深月過女牆來，賞心東望淮水。○酒旗戲鼓甚處市。想依稀、王謝鄰里。燕子不知何世。向尋常、巷陌人家，相對如說興亡，斜陽裡。

詞牌:瑞鶴仙
作者:周邦彥
詞文:悄郊原帶郭。行路永，客去車塵漠漠。斜陽映山落。歛餘紅、猶戀孤城欄角。凌波步弱。過短亭、何用素約。有流鶯勸我，重解繡鞍，緩引春酌。○不記歸時早暮，上馬誰扶，醒眠朱閣。驚飆動幕。扶殘醉，遶紅藥。歎西園、已是花深無地，東風何事又惡，任流光過卻。猶喜洞天自樂。

詞牌:浪濤沙
作者:周邦彥
詞文:晝陰重，霜凋岸草，霧隱城堞。南陌脂車待發。東門帳飲乍闋。正拂面垂楊堪攬結。掩紅淚、玉手親折。念漢浦離鴻去何許，經時信音絕。○情切。望中地遠天闊，向露冷風清，無人處、耿耿寒漏咽。嗟萬事難忘，唯是輕別。翠尊未竭。憑斷雲留取，西樓殘月。羅帶光銷紋衾疊。連環解、舊香頓歇。怨歌永、瓊壺敲盡缺。恨春去、不與人期，弄夜色，空餘滿地梨花雪。

詞牌:應天長
作者:周邦彥
詞文:條風布暖，霏霧弄晴，池塘遍滿春色。正是夜堂無月，沈沈暗寒食。梁間燕，前社客。似笑我、閉門愁寂。亂花過，隔院芸香，滿地狼藉。○長記那回時，邂逅相逢，郊外駐油壁。又見漢宮傳燭，飛煙五侯宅。青青草，迷路陌。強載酒、細尋前跡。市橋遠，柳下人家，猶自相識。

詞牌:夜遊宮
作者:周邦彥
詞文:葉下斜陽照水。捲輕浪、沈沈千里。橋上酸風射眸子。立多時，看黃昏，燈火市。○古屋寒窗底。聽幾片、井桐飛墜。不戀單衾再三起。有誰知，為蕭娘，書一紙。

詞牌:青玉案
作者:賀鑄
詞文:凌波不過橫塘路。但目送、芳塵去。錦瑟華年誰與度。月橋花院，瑣窗朱戶。只有春知處。○飛雲冉冉蘅皋暮。彩筆新題斷腸句。若問閒情都幾許。一川煙草，滿城風絮。梅子黃時雨。

詞牌:更漏子
作者:賀鑄
詞文:上東門，門外柳。贈別每煩纖手。一葉落，幾番秋。江南獨倚樓。○曲闌干，凝佇久。薄暮更堪搔首。無際恨，見閒愁。侵尋天盡頭。

詞牌:感皇恩
作者:賀鑄
詞文:蘭芷滿汀洲，游絲橫路。羅襪塵生步。迎顧。整鬟顰黛，脈脈兩情難語。細風吹柳絮。人南渡。○回首舊游，山無重數。花底深朱戶。何處。半黃梅子，向晚一簾疏雨。斷魂分付與。春將去。

詞牌:薄倖
作者:賀鑄
詞文:淡妝多態。更的的、頻回眄睞。便認得、琴心相許，欲綰合歡雙帶。記畫堂、風月逢迎，輕顰淺笑嬌無奈。向睡鴨爐邊，翔鴛屏裡，羞把香羅暗解。○自過了、燒燈後，都不見、踏青挑菜。幾回憑雙燕，丁寧深意，往來卻恨重簾礙。約何時再。正春濃酒困，人間晝永無聊賴。厭厭睡起，猶有花梢日在。

詞牌:浣溪沙
作者:賀鑄
詞文:不信芳春厭老人。老人幾度送餘春。惜春行樂莫辭頻。○巧笑豔歌皆我意，惱花顛酒拚君瞋。物情惟有醉中真。

詞牌:浣溪沙
作者:賀鑄
詞文:樓角初銷一縷霞。淡黃楊柳暗棲鴉。玉人和月摘梅花。○笑撚粉香歸洞戶，更垂簾幕護窗紗。東風寒似夜來些。

詞牌:石州慢
作者:賀鑄
詞文:薄雨收寒，斜照弄晴，春意空闊。長亭柳色纔黃，倚馬何人先折。煙橫水漫，映帶幾點歸鴻，平沙消盡龍荒雪。猶記出關來，恰如今時節。○將發。畫樓芳酒，紅淚清歌，便成輕別。回首經年，杳杳音塵都絕。欲知方寸，共有幾許新愁，芭蕉不展丁香結。憔悴一天涯，兩厭厭風月。

詞牌:蝶戀花
作者:賀鑄
詞文:幾許傷春春復暮。楊柳清陰，偏礙游絲度。天際小山桃葉步。白蘋花滿湔裙處。○竟日微吟長短句。簾影燈昏，心寄胡琴語。數點雨聲風約住。朦朧淡月雲來去。

詞牌:天門謠
作者:賀鑄
詞文:牛渚天門險。限南北、七雄豪占。清霧斂。與閒人登覽。○待月上潮平波灩灩。塞管輕吹新阿濫。風滿檻。歷歷數、西州更點。

詞牌:天香
作者:賀鑄
詞文:煙絡橫林，山沈遠照，迤邐黃昏鐘鼓。燭映簾櫳，蛩催機杼，共苦清秋風露。不眠思婦，齊應和、幾聲砧杵。驚動天涯倦宦，駸駸歲華行暮。○當年酒狂自負。謂東君、以春相付。流浪征驂北道，客檣南浦。幽恨無人晤語。賴明月、曾知舊游處。好伴雲來，還將夢去。

詞牌:望湘人
作者:賀鑄
詞文:厭鶯聲到枕，花氣動簾，醉魂愁夢相半。被惜餘薰，帶驚賸眼。幾許傷春春晚。淚竹痕鮮，佩蘭香老，湘天濃暖。記小江、風月佳時，屢約非煙游伴。○須信鸞絃易斷。奈雲和再鼓，曲終人遠。認羅襪無蹤，舊處弄波清淺。青翰棹艤，白蘋洲畔。儘日臨皋飛觀。不解寄、一字相思，幸有歸來雙燕。

詞牌:綠頭鴨
作者:賀鑄
詞文:玉人家，畫樓珠箔臨津。託微風、彩簫流怨，斷腸馬上曾聞。燕堂開、豔妝叢裏，調琴思、認歌顰。麝蠟煙濃，玉蓮漏短，更衣不待酒初醺。繡屏掩、枕鴛相就，香氣漸暾暾。回廊影，疏鐘淡月，幾許銷魂。○翠釵分、銀牋封淚，舞鞋從此生塵。住蘭舟、載將離恨，轉南浦、背西曛。記取明年，薔薇謝後，佳期應未誤行雲。鳳城遠，楚梅香嫩，先寄一枝春。青門外，祇憑芳草，尋訪郎君。

詞牌:石州慢
作者:張元幹
詞文:寒水依痕，春意漸回，沙際煙闊。溪梅晴照生香，冷蕊數枝爭發。天涯舊恨，試看幾許消魂，長亭門外山重疊。不盡眼中青，是愁來時節。○情切。畫樓深閉，想見東風，暗銷肌雪。辜負枕前雲雨，尊前花月。心期切處，更有多少淒涼，殷勤留與歸時說。到得再相逢，恰經年離別。

詞牌:蘭陵王
作者:張元幹
詞文:捲珠箔。朝雨輕陰乍閣。闌干外，煙柳弄晴，芳草侵階映紅藥。東風妒花惡。吹落。梢頭嫩萼。屏山掩，沈水倦薰，中酒心情怯杯勺。○尋思舊京洛。正年少疏狂，歌笑迷著。障泥油壁催梳掠。曾馳道同載，上林攜手，燈夜初過早共約。又爭信漂泊。○寂寞。念行樂。甚粉淡衣襟，音斷絃索。瓊枝璧月春如昨。悵別後華表，那回雙鶴。相思除是，向醉裏、暫忘卻。

詞牌:賀新郎
作者:葉夢得
詞文:睡起流鶯語，掩蒼苔、房櫳向晚，亂紅無數。吹盡殘花無人見，惟有垂楊自舞。漸暖靄、初回輕暑。寶扇重尋明月影，暗塵侵、上有乘鸞女。驚舊恨，遽如許。○江南夢斷橫江渚，浪黏天、葡萄漲綠，半空煙雨。無限樓前滄波意，誰采蘋花寄取。但悵望、蘭舟容與。萬里雲帆何時到，送孤鴻、目斷千山阻。誰為我，唱金縷。

詞牌:虞美人
作者:葉夢得
詞文:落花已作風前舞。又送黃昏雨。曉來庭院半殘紅。惟有遊絲，千丈嫋晴空。○殷勤花下同攜手。更盡杯中酒。美人不用斂蛾眉。我亦多情、無奈酒闌時。

詞牌:點絳脣
作者:汪藻
詞文:新月娟娟，夜寒江靜山銜斗。起來搔首。梅影橫窗瘦。○好箇霜天，閒卻傳杯手。君知否。亂鴉啼後。歸興濃如酒。

詞牌:喜遷鶯
作者:劉一止
詞文:曉光催角。聽宿鳥未驚，鄰雞先覺。迤邐煙村，馬嘶人起，殘月尚穿林薄。淚痕帶霜微凝，酒力衝寒猶弱。歎倦客、悄不禁重染，風塵京洛。○追念人別後，心事萬重，難覓孤鴻託。翠幌嬌深，曲屏香暖，爭念歲寒飄泊。怨月恨花煩惱，不是不曾經著。這情味，望一成消滅，新來還惡。

詞牌:燕山亭
作者:趙佶
詞文:裁翦冰綃，輕疊數重，淡著燕脂勻注。新樣靚妝，豔溢香融，羞殺蕊珠宮女。易得凋零，更多少、無情風雨。愁苦。閒院落淒涼，幾番春暮。○憑寄離恨重重，這雙燕何曾，會人言語。天遙地遠，萬水千山，知他故宮何處。怎不思量，除夢裏、有時曾去。無據。和夢也、新來不做。

詞牌:高陽臺
作者:韓疁
詞文:頻聽銀籤，重燃絳蠟，年華袞袞驚心。餞舊迎新，能消幾刻光陰。老來可慣通宵飲，待不眠、還怕寒侵。掩清尊。多謝梅花，伴我微吟。○鄰娃已試春妝了，更蜂腰簇翠，燕股橫金。勾引東風，也知芳思難禁。朱顏那有年年好，逞豔游、贏取如今。恣登臨。殘雪樓臺，遲日園林。

詞牌:漢宮春
作者:李邴
詞文:瀟灑江梅，向竹梢疏處，橫兩三枝。東君也不愛惜，雪壓霜欺。無情燕子，怕春寒、輕失花期。卻是有，年年塞雁，歸來曾見開時。○清淺小溪如練，問玉堂何似，茅舍疏籬。傷心故人去後，冷落新詩。微雲淡月，對江天、分付他誰。空自憶，清香未減，風流不在人知。

詞牌:臨江仙
作者:陳與義
詞文:高詠楚辭酬午日，天涯節序匆匆。榴花不似舞裙紅。無人知此意，歌罷滿簾風。○萬事一身傷老矣，戎葵凝笑牆東。酒杯深淺去年同。試澆橋下水，今夕到湘中。

詞牌:臨江仙
作者:陳與義
詞文:憶昔午橋橋上飲，坐中多是豪英。長溝流月去無聲。杏花疏影裡，吹笛到天明。○二十餘年如一夢，此身雖在堪驚。閒登小閣看新晴。古今多少事，漁唱起三更。

詞牌:蘇武慢
作者:蔡伸
詞文:雁落平沙，煙籠寒水，古壘鳴笳聲斷。青山隱隱，敗葉蕭蕭，天際暝鴉零亂。樓上黃昏，片帆千里歸程，年華將晚。望碧雲空暮，佳人何處，夢魂俱遠。○憶舊遊、邃館朱扉，小園香徑，尚想桃花人面。書盈錦軸，恨滿金徽，難寫寸心幽怨。兩地離愁，一尊芳酒，淒涼，危欄倚遍。儘遲留，憑仗西風，吹乾淚眼。

詞牌:柳梢青
作者:蔡伸
詞文:數聲鶗鴃。可憐又是，春歸時節。滿院東風，海棠鋪繡，梨花飄雪。○丁香露泣殘枝，算未比、愁腸寸結。自是休文，多情多感，不干風月。

詞牌:鷓鴣天
作者:周紫芝
詞文:一點殘釭欲盡時。乍涼秋氣滿屏幃。梧桐葉上三更雨，葉葉聲聲是別離。○調寶瑟，撥金猊。那時同唱鷓鴣詞。如今風雨西樓夜，不聽清歌也淚垂。

詞牌:踏莎行
作者:周紫芝
詞文:情似遊絲，人如飛絮。淚珠閣定空相覷。一溪煙柳萬絲垂，無因繫得蘭舟住。○雁過斜陽，草迷煙渚。如今已是愁無數。明朝且做莫思量，如何過得今宵去。

詞牌:帝臺春
作者:李甲
詞文:芳草碧色。萋萋遍南陌。暖絮亂紅，也似知人、春愁無力。憶得盈盈拾翠侶，共攜賞、鳳城寒食。到今來，海角逢春，天涯為客。○愁旋釋。還似織。淚暗拭。又偷滴。謾倚遍危闌，儘黃昏，也只是、暮雲凝碧。拚則而今已拚了，忘則怎生便忘得。又還問鱗鴻，試重尋消息。

詞牌:憶王孫
作者:李甲
詞文:萋萋芳草憶王孫。柳外樓高空斷魂。杜宇聲聲不忍聞。欲黃昏。雨打梨花深閉門。

詞牌:三臺
作者:万俟詠
詞文:見梨花初帶夜月，海棠半含朝雨。內苑春、不禁過青門，御溝漲、潛通南浦。東風靜、細柳垂金縷。望鳳闕、非煙非霧。好時代、朝野多歡，遍九陌、太平簫鼓。○乍鶯兒百囀斷續，燕子飛來飛去。近綠水、臺榭映鞦韆，鬥草聚、雙雙游女。餳香更、酒冷踏青路。會暗識、夭桃朱戶。向晚驟、寶馬雕鞍，醉襟惹、亂花飛絮。○正輕寒輕暖漏永，半陰半晴雪暮。禁火天、已是試新妝，歲華到、三分佳處。清明看、漢蠟傳宮炬。散翠煙、飛入槐府。斂兵衛、閶闔門開，住傳宣、又還休務。

詞牌:二郎神
作者:徐伸
詞文:悶來彈鵲，又攪碎、一簾花影。漫試著春衫，還思纖手，薰徹金猊燼冷。動是愁端如何向，但怪得、新來多病。嗟舊日沈腰，而今潘鬢，怎堪臨鏡。○重省。別來淚濕，羅衣猶凝。料為我厭厭，日高慵起，長托春酲未醒。雁足不來，馬蹄難駐，門掩一庭芳景。空佇立，盡日闌干倚遍，晝長人靜。

詞牌:江神子慢
作者:田為
詞文:玉臺掛秋月。鉛素淺，梅花傅香雪。冰姿潔。金蓮襯、小小凌波羅襪。雨初歇。樓外孤鴻聲漸遠，遠山外、行人音信絕。此恨對語猶難，那堪更寄書說。○教人紅消翠減，覺衣寬金縷，都為輕別。太情切。消魂處、畫角黃昏時節。聲嗚咽。落盡庭花春去也，銀蟾迥、無情圓又缺。恨伊不似餘香，惹鴛鴦結。

詞牌:驀山溪
作者:曹組
詞文:洗妝真態，不作鉛華御。竹外一枝斜，想佳人、天寒日暮。黃昏院落，無處著清香，風細細，雪垂垂，何況江頭路。○月邊疏影，夢到消魂處。結子欲黃時，又須作、廉纖細雨。孤芳一世，供斷有情愁，消瘦損，東陽也，試問花知否。

詞牌:賀新郎
作者:李玉
詞文:篆縷消金鼎。醉沈沈、庭陰轉午，畫堂人靜。芳草王孫知何處，惟有楊花糝徑。漸玉枕、騰騰春醒。簾外殘紅春已透，鎮無聊、殢酒厭厭病。雲鬢亂，未忺整。○江南舊事休重省。遍天涯、尋消問息，斷鴻難倩。月滿西樓憑闌久，依舊歸期未定。又只恐、瓶沈金井。嘶騎不來銀燭暗，枉教人、立盡梧桐影。誰伴我，對鸞鏡。

詞牌:燭影搖紅
作者:廖世美
詞文:靄靄春空，畫樓森聳凌雲渚。紫薇登覽最關情，絕紗誇能賦。惆悵相思遲暮。記當日、朱闌共語。塞鴻難問，岸柳何窮，別愁紛絮。○催促年光，舊來流水知何處。斷腸何必更殘陽，極目傷平楚。晚霽波聲帶雨。悄無人、舟橫野渡。數峰江上，芳草天涯，參差煙樹。

詞牌:薄倖
作者:呂渭（濱？）老
詞文:青樓春晚。晝寂寂、梳勻又懶。乍聽得、鴉啼鶯弄，惹起新愁無限。記年時、偷擲春心，花間隔霧遙相見。便角枕題詩，寶釵貰酒，共醉青苔深院。○怎忘得、迴廊下，攜手處、花明月滿。如今但暮雨，蜂愁蝶恨，小窗閒對芭蕉展。卻誰拘管。儘無言、閒品秦箏，淚滿參差雁。腰肢漸小，心與楊花共遠。

詞牌:透碧霄
作者:查荎
詞文:艤蘭舟。十分端是載離愁。練波送遠，屏山遮斷，此去難留。相從爭奈，心期久要，屢變霜秋。歎人生、杳似萍浮。又翻成輕別，都將深恨，付與東流。○想斜陽影裏，寒煙明處，雙槳去悠悠。愛渚梅、幽香動。須採掇、倩纖柔。豔歌粲發，誰傳餘韻，來說仙遊。念故人、留此遐州。但春風老後，秋月圓時，獨倚江樓。

詞牌:南浦
作者:孔夷
詞文:風悲畫角，聽單于、三弄落醮門。投宿駸駸征騎，飛雪滿孤村。酒市漸闌燈火，正敲窗、亂葉舞紛紛。送數聲驚雁，乍離煙水，嘹唳度寒雲。○好在半朧淡月，到如今，無處不消魂。故國梅花歸夢，愁損綠羅裙。為問暗香閒艷，也相思、萬點付啼痕。算翠屏應是，兩眉餘恨倚黃昏。

詞牌:滿江紅
作者:岳飛
詞文:怒髮衝冠，憑欄處、瀟瀟雨歇。抬望眼、仰天長嘯，壯懷激烈。三十功名塵與土，八千里路雲和月。莫等閒、白了少年頭，空悲切。○靖康恥，猶未雪。臣子恨，何時滅。駕長車踏破，賀蘭山缺。壯志饑餐胡虜肉，笑談渴飲匈奴血。待從頭、收拾舊山河，朝天闕。

詞牌:燭影搖紅
作者:張掄
詞文:雙闕中天，鳳樓十二春寒淺。去年元夜奉宸游，曾侍瑤池宴。玉殿珠簾盡捲。擁群仙、蓬壺閬苑。五雲深處，萬燭光中，揭天絲管。○馳隙流年，恍如一瞬星霜換。今宵誰念泣孤臣，回首長安遠。可是塵緣未斷。漫惆悵、華胥夢短。滿懷幽恨，數點寒燈，幾聲歸雁。

詞牌:水龍吟
作者:程垓
詞文:夜來風雨匆匆，故園定是花無幾。愁多怨極，等閒孤負，一年芳意。柳困桃慵，杏青梅小，對人容易。算好春長在，好花長見，原只是、人憔悴。○回首池南舊事。恨星星、不堪重記。如今但有，看花老眼，傷時清淚。不怕逢花瘦，只愁怕、老來風味。待繁紅亂處，留雲借月，也須拚醉。

詞牌:六州歌頭
作者:張孝祥
詞文:長淮望斷，關塞莽然平。征塵暗，霜風勁，悄邊聲。黯銷凝。追想當年事，殆天數，非人力，洙泗上，絃歌地，亦羶腥。隔水氈鄉，落日牛羊下，區脫縱橫。看名主宵獵，騎火一川明。笳鼓悲鳴。遣人驚。○念腰間箭，匣中劍，空埃蠹，竟何成。時易失，心徒壯，歲將零。渺神京。干羽方懷遠，靜烽燧，且休兵。冠蓋使，紛馳鶩，若為情。聞道中原遺老，常南望、翠葆霓旌。使行人到此，忠憤氣填膺。有淚如傾。

詞牌:念奴嬌
作者:張孝祥
詞文:洞庭青草，近中秋更無一點風色。玉界瓊田三萬頃，著我扁舟一葉。素月分輝，明河共影，表裏俱澄澈。怡然心會，妙處難與君說。○應念嶺海經年，孤光自照，肝膽皆冰雪。短髮蕭騷襟袖冷，穩泛滄浪空闊。盡挹西江，細斟北斗，萬象為賓客。扣舷獨嘯，不知今夕何夕。

詞牌:六州歌頭
作者:韓元吉
詞文:東風著急。先上小桃枝。紅紛膩。嬌如醉。倚朱扉。記年時。隱映新妝面。面臨水岸。春將半。雲日暖。斜橋轉。夾城西。草軟莎平跋馬，垂楊渡、玉勒爭嘶。認蛾眉凝笑，臉薄拂燕脂。繡戶曾窺。恨依依。○共攜手處。香如霧。紅隨步。怨春遲。消瘦損。憑誰問。只花知。淚空垂。舊日堂前燕，和煙雨，又雙飛。人自老。春長好。夢佳期。前度劉郎，幾許風流地，花也應悲。但茫茫暮靄，目斷武陵谿。往事難追。

詞牌:好事近
作者:韓元吉
詞文:凝碧舊池頭，一聽管絃淒切。多少梨園聲在，總不堪華髮。○杏花無處避春愁，也傍野煙發。惟有御溝聲斷，似知人嗚咽。

詞牌:瑞鶴仙
作者:袁去華
詞文:郊原初過雨。見數葉零亂，風定猶舞。斜陽挂深樹。映濃愁淺黛，遙山媚嫵。來時舊路。尚巖花、嬌黃半吐。到而今，唯有溪邊流水，見人如故。○無語。郵亭深靜，下馬還尋，舊曾題處。無聊倦旅。傷離恨，最愁苦。縱收香藏鏡，他年重到，人面桃花在否。念沈沈、小閣幽窗，有時夢去。

詞牌:劍器近
作者:袁去華
詞文:夜來雨。賴倩得、東風吹住。海棠正妖饒處。且留取。悄庭戶。試細聽、鶯啼燕語。分明共人愁緒。怕春去。○佳樹。翠陰初轉午。垂簾未捲，乍睡起、寂寞看風絮。偷彈清淚寄煙波，見江頭故人，為言憔悴如許。彩牋無數。去卻寒暄，到了渾無定據。斷腸落日千山暮。

詞牌:安公子
作者:袁去華
詞文:弱柳絲千縷。嫩黃勻遍鴉啼處。寒入羅衣春尚淺，過一番風雨。問燕子來時，綠水橋邊路。曾畫樓、見箇人人否。料靜掩雲窗，塵滿哀絃危柱。○庾信愁如許。為誰都著眉端聚。獨立東風彈淚眼，寄煙波東去。念永晝春閒，人倦如何度。閒傍枕、百囀黃鸝語。喚覺來厭厭，殘照依然花塢。

詞牌:瑞鶴仙
作者:陸淞
詞文:臉霞紅印枕。睡覺來、冠兒還是不整。屏間麝煤冷。但眉峰壓翠，淚珠彈粉。堂深晝永。燕交飛、風簾露井。恨無人，與說相思，近日帶圍寬盡。○重省。殘燈朱幌，淡月紗窗，那時風景。陽臺路迥。雲雨夢，便無準。待歸來，先指花梢教看，卻把心期細問。問因循、過了青春，怎生意穩。

詞牌:卜算子
作者:陸游
詞文:驛外斷橋邊，寂寞開無主。已是黃昏獨自愁，更著風和雨。○無意苦爭春，一任群芳妒。零落成泥碾作塵，只有香如故。

詞牌:漁家傲
作者:陸游
詞文:東望山陰何處是。往來一萬三千里。寫得家書空滿紙。流清淚。書回已是明年事。○寄語紅橋橋下水。扁舟何日尋兄弟。行遍天涯真老矣。愁無寐。鬢絲幾縷茶煙裡。

詞牌:水龍吟
作者:陳亮
詞文:鬧花深處層樓，畫簾半捲東風軟。春歸翠陌，平莎茸嫩，垂楊金淺。遲日催花，淡雲閣雨，輕寒輕暖。恨芳菲世界，游人未賞，都付與、鶯和燕。○寂寞憑高念遠。向南樓、一聲歸雁。金釵鬥草，青絲勒馬，風流雲散。羅綬分香，翠綃封淚，幾多幽怨。正銷魂，又是疏煙淡月，子規聲斷。

詞牌:憶秦娥
作者:范成大
詞文:樓陰缺。闌干影臥東廂月。東廂月。一天風露。杏花如雪。○隔煙催漏金虯咽。羅幃暗淡燈花結。燈花結。片時春夢。江南天闊。

詞牌:眼兒媚
作者:范成大
詞文:酣酣日腳紫煙浮。妍媛破輕裘。困人天色，醉人花氣，午夢扶頭。○春慵恰似春塘水，一片縠紋愁。溶溶曳曳，東風無力，欲避還休。

詞牌:霜天曉角
作者:范成大
詞文:晚晴風歇。一夜春威折。脈脈花疏天淡，雲來去、數枝雪。○勝絕。愁亦絕。此情誰共說。惟有兩行低雁，知人倚、畫樓月。

詞牌:好事近
作者:蔡幼學
詞文:日日惜春殘，春去更無明日。擬把醉同春住，又醒來岑寂。○明年不怕不逢春，嬌春怕無力。待向燈前休睡，與留連今夕。

詞牌:賀新郎
作者:辛棄疾
詞文:綠樹聽鶗鴃。更那堪、鷓鴣聲住，杜鵑聲切。啼到春歸無尋處，苦恨芳菲都歇。算未抵、人間離別。馬上琵琶關塞黑，更長門、翠輦辭金闕。看燕燕，送歸妾。○將軍百戰身名裂。向河梁、回頭萬里，故人長絕。易水蕭蕭西風冷，滿座衣冠似雪。正壯士、悲歌未徹。啼鳥還知如許恨，料不啼清淚長啼血。誰共我，醉明月。

詞牌:賀新郎
作者:辛棄疾
詞文:鳳尾龍香撥。自開元、霓裳曲罷，幾番風月。最苦潯陽江頭客，畫舸亭亭待發。記出塞、黃雲堆雪。馬上離愁三萬里，望昭陽、宮殿孤鴻沒。絃解語，恨難說。○遼陽驛使音塵絕，瑣窗寒、輕攏慢撚，淚珠盈睫。推手含情還卻手，一抹梁州哀徹。千古事、雲飛煙滅。賀老定場無消息，想沈香亭北繁華歇。彈到此，為嗚咽。

詞牌:念奴嬌
作者:辛棄疾
詞文:野塘花落，又匆匆、過了清明時節。剗地東風欺客夢，一夜雲屏寒怯。曲岸持觴，垂楊繫馬，此地曾輕別。樓空人去，舊遊飛燕能說。○聞道綺陌東頭，行人長見，簾底纖纖月。舊恨春江流不盡，新恨雲山千疊。料得明朝，尊前重見，鏡裡花難折。也應驚問，近來多少華髮。

詞牌:漢宮春
作者:辛棄疾
詞文:春已歸來，看美人頭上，裊裊春幡。無端風雨，未肯收盡餘寒。年時燕子，料今宵、夢到西園。渾未辨，黃柑薦酒，更傳青韭堆盤。○卻笑東風從此，便薰梅染柳，更沒些閒。閒時又來，鏡裡轉變朱顏。清愁不斷，問何人、會解連環。生怕見、花開花落，朝來塞雁先還。

詞牌:水龍吟
作者:辛棄疾
詞文:楚天千里清秋，水隨天去秋無際。遙岑遠目，獻愁供恨，玉簪螺髻。落日樓頭，斷鴻聲裡，江南游子。把吳鉤看了，欄干拍遍，無人會，登臨意。○休說鱸魚堪膾。儘西風、季鷹歸未。求田問舍，怕應羞見，劉郎才氣。可惜流年，憂愁風雨，樹猶如此。倩何人，喚取，紅巾翠袖，搵英雄淚。

詞牌:摸魚兒
作者:辛棄疾
詞文:更能消、幾番風雨。匆匆春又歸去。惜春長怕花開早，何況落紅無數。春且住。見說道、天涯芳草迷歸路。怨春不語。算只有殷勤，畫簷蛛網，盡日惹飛絮。○長門事，準擬佳期又誤，蛾眉曾有人妒。千金縱買相如賦，脈脈此情誰訴。君莫舞。君不見、玉環飛燕皆塵土。閒愁最苦。休去倚危闌，斜陽正在，煙柳斷腸處。

詞牌:永遇樂
作者:辛棄疾
詞文:千古江山，英雄無覓，孫仲謀處。舞榭歌臺，風流總被，雨打風吹去。斜陽草樹，尋常巷陌，人道寄奴曾住。想當年，金戈鐵馬，氣吞萬里如虎。○元嘉草草，封狼居胥，得贏得倉皇北顧。四十三年，望中猶記，燈火揚州路。可堪回首，佛狸祠下，一片神鴉社鼓。憑誰問，廉頗老矣，尚能飯否。

詞牌:木蘭花慢又
作者:辛棄疾
詞文:老來情味減，對別酒、怯流年。況屈指中秋，十分好月，不照人圓。無情水、都不管，共西風、只等送歸船。秋晚蓴鱸江上，夜深兒女燈前。○征衫。便好去朝天。玉殿正思賢。想夜半承明，留教視草，卻遣籌邊。長安，故人問我，道尋常、殢酒只依然。目斷秋霄落雁，醉來時響空絃。

詞牌:祝英臺近
作者:辛棄疾
詞文:寶釵分，桃葉渡。煙柳暗南浦。怕上層樓，十日九風雨。斷腸片片飛紅，都無人管，更誰勸，啼鶯聲住。○鬢邊覷，應把花卜歸期，纔簪又重數。羅帳燈昏，哽咽夢中語。是他春帶愁來，春歸何處。卻不解、帶將愁去。

詞牌:青玉案
作者:辛棄疾
詞文:東風夜放花千樹。更吹落、星如雨。寶馬雕車香滿路。鳳簫聲動，玉壺光轉，一夜魚龍舞。○蛾兒雪柳黃金縷。笑語盈盈暗香去。眾裡尋他千百度。驀然回首，那人卻在，燈火闌珊處。

詞牌:鷓鴣天
作者:辛棄疾
詞文:枕簟溪堂冷欲秋。斷雲依水晚來收。紅蓮相倚渾如醉，白鳥無言定自愁。○書咄咄，且休休。一丘一壑也風流，不知筋力衰多少，但覺新來懶上樓。

詞牌:菩薩蠻
作者:辛棄疾
詞文:鬱孤臺下清江水。中間多少行人淚。東北是長安。可憐無數山。○青山遮不住。畢竟東流去。江晚正愁余。山深聞鷓鴣。

詞牌:點絳脣
作者:姜夔
詞文:燕雁無心，太湖西畔隨雲去。數峰清苦。商略黃昏雨。○第四橋邊，擬共天隨住。今何許。憑闌懷古。殘柳參差舞。

詞牌:鷓鴣天
作者:姜夔
詞文:肥水東流無盡期。當初不合種相思。夢中未比丹青見，暗裡忽驚山鳥啼。○春未綠，鬢先絲。人間別久不成悲。誰教歲歲紅蓮夜，兩處沈吟各自知。

詞牌:踏莎行
作者:姜夔
詞文:燕燕輕盈，鶯鶯嬌軟。分明又向華胥見。夜長爭得薄情知，春初早被相思染。○別後書辭，別時針線。離魂暗逐郎行遠。淮南皓月冷千山，冥冥歸去無人管。

詞牌:慶宮春
作者:姜夔
詞文:雙槳蓴波，一蓑松雨，暮愁漸滿空闊。呼我盟鷗，翩翩欲下，背人還過木末。那回歸去，蕩雲雪、孤舟夜發。傷心重見，依約眉山，黛痕低壓。○采香徑裡春寒，老子婆娑，自歌誰答。垂虹西望，飄然引去，此興平生難遏。酒醒波遠，正凝想、明璫素襪。如今安在，唯有闌干，伴人一霎。

詞牌:齊天樂
作者:姜夔
詞文:庾郎先自吟愁賦。淒淒更聞私語。露溼銅鋪，苔侵石井，都是曾聽伊處。哀音似訴。正思婦無眠，起尋機杼。曲曲屏山，夜涼獨自甚情緒。○西窗又吹暗雨。為誰頻斷續，相和砧杵。候館迎秋，離宮弔月，別有傷心無數。豳詩漫與。笑籬落呼燈，世間兒女。寫入琴絲，一聲聲更苦。

詞牌:琵琶仙
作者:姜夔
詞文:雙槳來時，有人似、舊曲桃根桃葉。歌扇輕約飛花，蛾眉正奇絕。春漸遠、汀洲自綠，更添了、幾聲啼鴃。十里揚州，三生杜牧，前事休說。○又還是、宮燭分煙，奈愁裡、匆匆換時節。都把一襟芳思，與空階榆莢。千萬縷、藏鴉細柳，為玉尊、起舞回雪。想見西出陽關，故人初別。

詞牌:八歸
作者:姜夔
詞文:芳蓮墜粉，疏桐吹綠，庭院暗雨乍歇。無端抱影銷魂處，還見篠牆螢暗，蘚階蛩切。送客重尋西去路，問水面、琵琶誰撥。最可惜、一片江山，總付與啼鴃。○長恨相從未款，而今何事，又對西風離別。渚寒煙淡，櫂移人遠，縹緲行舟如葉。想文君望久，倚竹愁生步羅襪，歸來後、翠尊雙飲，下了珠簾，玲瓏閒看月。

詞牌:念奴嬌
作者:姜夔
詞文:鬧紅一舸，記來時、嘗與鴛鴦為侶。三十六陂人未到，水佩風裳無數。翠葉吹涼，玉容銷酒，更灑菰蒲雨。嫣然搖動，冷香飛上詩句。○日暮。青蓋亭亭，情人不見，爭忍凌波去。只恐舞衣寒易落，愁入西風南浦。高柳垂陰，老魚吹浪，留我花間住。田田多少，幾回沙際歸路。

詞牌:揚州慢
作者:姜夔
詞文:淮左名都，竹西佳處，解鞍少駐初程。過春風十里，盡薺麥青青。自胡馬窺江去後，廢池喬木，猶厭言兵。漸黃昏，清角吹寒，都在空城。杜郎俊賞，算而今、重到須驚。蹤豆蔻詞工，青樓夢好，難賦深情。二十四橋仍在，波心蕩、冷月無聲。念橋邊紅藥，年年知為誰生。

詞牌:長亭怨慢
作者:姜夔
詞文:漸吹盡、枝頭香絮。是處人家，綠深門戶。遠浦縈回，暮帆零亂，向何處。閱人多矣，誰得似、長亭樹。樹若有情時，不會得、青青如許。○日暮。望高城不見，只見亂山無數。韋郎去也，怎忘得、玉環分付。第一是、早早歸來，怕紅萼、無人為主。算空有并刀，難剪離愁千縷。

詞牌:淡黃柳
作者:姜夔
詞文:空城曉角。吹入垂楊陌。馬上單衣寒惻惻。看盡鵝黃嫩綠，都是江南舊相識。○正岑寂。明朝又寒食。強攜酒、小橋宅，怕梨花、落盡成秋色。燕燕飛來，問春何在，唯有池塘自碧。

詞牌:暗香
作者:姜夔
詞文:舊時月色。算幾番照我，梅邊吹笛。喚起玉人，不管清寒與攀摘。何遜而今漸老，都忘卻、春風詞筆。但怪得、竹外疏花，香冷入瑤席。○江國。正寂寂。歎寄與路遙，夜雪初積。翠尊易泣。紅萼無言耿相憶。長記曾攜手處，千樹壓、西湖寒碧。又片片、吹盡也，幾時見得。

詞牌:疏影
作者:姜夔
詞文:苔枝綴玉。有翠禽小小，枝上同宿。客裡相逢，籬角黃昏，無言自倚修竹。昭君不慣胡沙遠，但暗憶、江南江北。想佩環、月夜歸來，化作此花幽獨。○猶記深宮舊事，那人正睡裡，飛近蛾綠。莫似春風，不管盈盈，早與安排金屋。還教一片隨波去，又卻怨、玉龍哀曲。等恁時、重覓幽香，已入小窗橫幅。

詞牌:翠樓吟
作者:姜夔
詞文:月冷龍沙，塵清虎落，今年漢酺初賜。新翻胡部曲，聽氈幕、元戎歌吹。層樓高峙。看檻曲縈紅，簷牙飛翠。人姝麗。粉香吹下，夜寒風細。○此地。宜有詞仙，擁素雲黃鶴，與君遊戲。玉梯凝望久，但芳草萋萋千里。天涯情味。仗酒祓清愁，花銷英氣。西山外。晚來還捲，一簾秋霽。

詞牌:杏花天影
作者:姜夔
詞文:綠絲低拂鴛鴦浦。想桃葉、當時喚渡。又將愁眼與春風，待去。倚蘭橈、更少駐。○金陵路。鶯吟燕舞。算潮水、知人最苦。滿汀芳草不成歸，日暮。更移舟、向甚處。

詞牌:一萼紅
作者:姜夔
詞文:古城陰。有官梅幾許，紅萼未宜簪。池面冰膠，牆腰雪老，雲意還又沈沈。翠藤共、閒穿徑竹，漸笑語、驚起臥沙禽。野老林泉，故王臺榭，呼喚登臨。○南去北來何事，蕩湘雲楚水，目極傷心。朱戶黏雞，金盤簇燕，空歎時序侵尋。記曾共、西樓雅集，想垂柳、還嫋萬絲金。待得歸鞍到時，只怕春深。

詞牌:霓裳中序第一
作者:姜夔
詞文:亭皋正望極。亂落江蓮歸未得。多病卻無氣力。況紈扇漸疏，羅衣初索。流光過隙。歎杏梁雙燕如客。人何在，一簾淡月，彷彿照顏色。○幽寂。亂蛩吟壁。動庾信清愁似織。沈思年少浪跡。笛裡關山，柳下坊陌，墜紅無信息。漫暗水，涓涓溜碧。飄零久，而今何意，醉臥酒壚側。

詞牌:小重山
作者:章良能
詞文:柳暗花明春事深。小闌紅芍藥，已抽簪。雨餘風軟碎鳴禽。遲遲日，猶帶一分陰。○往事莫沈吟。身閒時序好，且登臨。舊游無處不堪尋。無尋處，惟有少年心。

詞牌:唐多令
作者:劉過
詞文:蘆葉滿汀洲。寒沙帶淺流。二十年、重過南樓。柳下繫舟猶未穩，能幾日、又中秋。○黃鶴斷磯頭。故人曾到否。舊江山、渾是新愁。欲買桂花同載酒，終不是、少年遊。

詞牌:木蘭花
作者:嚴仁
詞文:春風只在園西畔。薺菜花繁胡蝶亂。冰池晴綠照還空，香徑落紅吹已斷。○意長翻恨遊絲短。盡日相思羅帶緩。寶奩如月不欺人，明日歸來君試看。

詞牌:風入松
作者:俞國寶
詞文:一春長費買花錢。日日醉湖邊。玉驄慣識西湖路，驕嘶過、沽酒樓前。紅杏香中簫鼓，綠楊影裏鞦韆。○暖風十里麗人天。花壓鬢雲偏。畫船載取春歸去，餘情付、湖水湖煙。明日重扶殘醉，來尋陌上花鈿。

詞牌:滿庭芳
作者:張鎡
詞文:月洗高梧，露漙幽草，寶釵樓外秋深。土花沿翠，螢火墜牆陰。靜聽寒聲斷續，微韻轉、淒咽悲沈。爭求侶，殷勤勸織，促破曉機心。○兒時，曾記得，呼燈灌穴，斂步隨音。任滿身花影，猶自追尋。攜向華堂戲鬥，亭臺小、籠巧妝金。今休說，從渠床下，涼夜伴孤吟。

詞牌:燕山亭
作者:張鎡
詞文:幽夢初回，重陰未開，曉色吹成疏雨。竹檻氣寒，蕙畹聲搖，新綠暗通南浦。未有人行，纔半啟、迴廊朱戶。無緒。空望極霓旌，錦書難據。○苔徑追憶曾遊，念誰伴、鞦韆綵繩芳柱。犀簾黛捲，鳳枕雪孤，應也幾番凝佇。怎得伊來，花霧繞、小堂深處。留住。直到老、不教歸去。

詞牌:綺羅香
作者:史達祖
詞文:做冷欺花，將煙困柳，千里偷催春暮。盡日冥迷，愁裡欲飛還住。驚粉重、蝶宿西園，喜泥潤、燕歸南浦。最妨他、佳約風流，鈿車不到杜陵路。○沈沈江上望極，還被春潮晚急，難尋官渡。隱約遙峰，和淚謝娘眉嫵。臨斷岸、新綠生時，是落紅、帶愁流處。記當日、門掩梨花，翦燈深夜語。

詞牌:雙雙燕
作者:史達祖
詞文:過春社了，度簾幕中間，去年塵冷。差池欲住，試入舊巢相並。還相雕梁藻井。又軟語、商量不定。飄然快拂花梢，翠尾分開紅影。○芳徑。芹泥雨潤。愛貼地爭飛，競誇輕俊。紅樓歸晚，看足柳昏花暝。應自棲香正穩。便忘了、天涯芳信。愁損翠黛雙蛾，日日畫闌獨憑。

詞牌:東風第一枝
作者:史達祖
詞文:巧沁蘭心，偷黏草甲，東風欲障新暖。漫凝碧瓦難留，信知暮寒輕淺。行天入鏡，做弄出、輕鬆纖軟。料故園、不捲重簾，誤了乍來雙燕。○青未了、柳回白眼。紅欲斷、杏開素面。舊遊憶著山陰，後盟遂妨上苑。寒鑪重熨，便放漫、春衫針線。恐鳳靴、挑菜歸來，萬一灞橋相見。

詞牌:喜遷鶯
作者:史達祖
詞文:月波疑滴。望玉壺天近，了無塵隔。翠眼圈花，冰絲織練，黃道寶光相直。自憐詩酒瘦，難應接、許多春色。最無賴，是隨香趁燭，曾伴狂客。○蹤跡。漫記憶。老了杜郎，忍聽東風笛。柳院燈疏，梅廳雪在，誰與細傾春碧。舊情拘未定，猶自學、當年游歷。怕萬一，誤玉人、夜寒，窗際簾隙。

詞牌:三姝媚
作者:史達祖
詞文:煙光搖縹瓦。望晴檐多風，柳花如灑。錦瑟橫床，想淚痕塵影，鳳弦常下，倦出犀帷，頻夢見、王孫驕馬。諱道相思，偷理綃裙，自驚腰衩。○惆悵南樓遙夜。記翠箔張燈，枕肩歌罷。又入銅駝，遍舊家門巷，首詢聲價。可惜東風，將恨與、閒花俱謝。記取崔徽模樣，歸來暗寫。

詞牌:秋霽
作者:史達祖
詞文:江水蒼蒼，望倦柳愁荷，共感秋色。廢閣光涼，古簾空暮，雁程最嫌風力。故園信息。愛渠入眼南山碧。念上國。誰是、膾鱸江漢未歸客。○還又歲晚，瘦骨臨風，夜聞秋聲，吹動岑寂。露蛩悲、青燈冷屋，翻書愁上鬢毛白。年少俊遊渾斷得。但可憐處，無奈苒苒魂驚，采香南浦，翦梅煙驛。

詞牌:夜合花
作者:史達祖
詞文:柳鎖鶯魂，花翻蝶夢，自知愁染潘郎。輕衫未攬，猶將淚點偷藏。念前事，怯流光。早春窺、酥雨池塘。向銷凝裡，梅開半面，情滿徐妝。○風絲一寸柔腸。曾在歌邊惹恨，燭底縈香。芳機瑞錦，如何未織鴛鴦。人扶醉，月依牆。是當初、誰敢疏狂。把閒言語，花房夜久，各自思量。

詞牌:玉蝴蝶
作者:史達祖
詞文:晚雨未摧宮樹，可憐閒葉，猶抱涼蟬。短景歸秋，吟思又接愁邊。漏初長、夢魂難禁，人漸老、風月俱寒。想幽歡。土花庭甃，蟲網闌干。○無端。啼蛄攪夜，恨隨團扇，苦近秋蓮。一笛當樓，謝娘懸淚立風前。故園晚、強留詩酒，新雁遠、不致寒暄。隔蒼煙。楚香羅袖，誰伴嬋娟。

詞牌:八歸
作者:史達祖
詞文:秋江帶雨，寒沙縈水，人瞰畫閣愁獨。煙簑散響驚詩思，還被亂鷗飛去，秀句難續。冷眼盡歸圖畫上，認隔岸、微茫雲屋。想半屬、漁市樵村，欲暮競然竹。○須信風流未老，憑持尊酒、慰此淒涼心目。一鞭南陌，幾篙官渡，賴有歌眉舒綠。只匆匆殘照，早覺閒愁挂喬木。應難奈，故人天際，望徹淮山，相思無雁足。

詞牌:生查子
作者:劉克莊
詞文:繁燈奪霽華，戲鼓侵明發，物色舊時同，情味中年別。○淺畫鏡中眉，深拜樓中月，人散市聲收，漸入愁時節。

詞牌:賀新郎
作者:劉克莊
詞文:深院榴花吐。畫簾開、綀衣紈扇，午風清暑。兒女紛紛誇結束，新樣釵符艾虎。早已有、遊人觀渡。老大逢場慵作戲，任陌頭、年少爭旗鼓。溪雨急，浪花舞。○靈均標致高如許。憶生平、既紉蘭佩，更懷椒醑。誰信騷魂千載後，波底垂涎角黍。又說是、蛟饞龍怒。把似而今醒到了，料當年、醉死差無苦。聊一笑，弔千古。

詞牌:賀新郎
作者:劉克莊
詞文:湛湛長空黑。更那堪、斜風細雨，亂愁如織。老眼平生空四海，賴有高樓百尺。看浩蕩、千崖秋色。白髮書生神州淚，儘淒涼、不向牛山滴。追往事，去無跡。○少年自負凌雲筆，到而今、春華落盡，滿懷蕭瑟。常恨世人新意少，愛說南朝狂客。把破帽、年年拈出。若對黃花孤負酒，怕黃花、也笑人岑寂。鴻北去，日西匿。

詞牌:木蘭花
作者:劉克莊
詞文:年年躍馬長安市，客舍似家家似寄，青錢換酒日無何，紅燭呼盧宵不寐。○易挑錦婦機中字，難得玉人心下事，男兒西北有神州，莫滴水西橋畔淚。

詞牌:江城子
作者:盧祖皋
詞文:畫樓簾幕捲新晴。掩銀屏。曉寒輕。墜粉飄香，日日喚愁生。暗數十年湖上路，能幾度，著娉婷。○年華空自感飄零。擁春酲。對誰醒。天闊雲閒，無處覓簫聲。載酒買花年少事，渾不似，舊心情。

詞牌:宴清都
作者:盧祖皋
詞文:春訊飛瓊管。風日薄、度牆啼鳥聲亂。江城次第，笙歌翠合，綺羅香暖。溶溶澗淥冰泮。醉夢裏、年華暗換。料黛眉，重鎖隋堤，芳心還動梁苑。○新來雁闊雲音，鸞分鑑影，無計重見。啼春細雨，籠愁澹月，恁時庭院。離腸未語先斷。算猶有、憑高望眼。更那堪、衰草連天，飛梅弄晚。

詞牌:南鄉子
作者:潘牥
詞文:生怕倚闌干。閣下溪聲閣外山。惟有舊時山井水，依然。暮雨朝雲去不還。○應是躡飛鸞。月下時時整佩環。月又漸低霜又下，更闌。折得梅花獨自看。

詞牌:瑞鶴仙
作者:陸叡
詞文:溼雲黏雁影。望征路愁迷，離緒難整。千金買光景。但疏鐘催曉，亂鴉啼暝。花悰暗省。許多情、相逢夢境。便行雲、都不歸來，也合寄將音信。○孤迥。盟鸞心在，跨鶴程高，後期無準。情絲待翦。翻惹得，舊時恨。怕天教何處，參差雙燕，還染殘朱剩粉。對菱花、與說相思，看誰瘦損。

詞牌:霜天曉角
作者:蕭泰來
詞文:千霜萬雪。受盡寒磨折。賴是生來瘦硬，渾不怕、角吹徹。○情絕。影也別。知心惟有月。原沒春風情性，如何共、海棠說。

詞牌:渡江雲
作者:吳文英
詞文:羞紅顰淺恨，晚風未落，片繡點重茵。舊堤分燕尾，桂棹輕鷗，寶勒倚殘雲。千絲怨碧，漸路入、仙塢迷津。腸漫回，隔花時見，背面楚腰身。○逡巡。題門惆悵，墮履牽縈，數幽期難準。還始覺、留情緣眼，寬帶因春。明朝事與孤煙冷，做滿湖、風雨愁人。山黛暝，塵波澹綠無痕。

詞牌:夜合花
作者:吳文英
詞文:柳暝河橋，鶯清臺苑，短策頻惹春香。當時夜泊，溫柔便入深鄉。詞韻窄，酒杯長。翦蠟花、壺箭催忙。共追遊處，凌波翠陌，連棹橫塘。○十年一夢淒涼。似西湖燕去，吳館巢荒。重來萬感，依前喚酒銀罌。溪雨急，岸花狂。趁殘鴉、飛過蒼茫。故人樓上，憑誰指與，芳草斜陽。

詞牌:霜葉飛
作者:吳文英
詞文:斷煙離緒，關心事，斜陽紅隱霜樹。半壺秋水薦黃花，香噀西風雨。縱玉勒、輕飛迅羽。淒涼誰弔荒臺古。記醉蹋南屏，綵扇咽、寒蟬倦夢，不知蠻素。○聊對舊節傳杯，塵牋蠹管，斷闋經歲慵賦。小蟾斜影轉東籬，夜冷殘蛩語。早白髮、緣愁萬縷。驚飆從捲烏紗去。漫細將、茱萸看，但約明年，翠微高處。

詞牌:宴清都
作者:吳文英
詞文:繡幄鴛鴦柱。紅情密，膩雲低護秦樹。芳根兼倚，花梢鈿合，錦屏人妒。東風睡足交枝，正夢枕、瑤釵燕股。障灩蠟、滿照歡叢，嫠蟾冷落羞度。○人間萬感幽單，華清慣浴，春盎風露。連鬟並暖，同心共結，向承恩處。憑誰為歌長恨，暗殿鎖、秋燈夜語。敘舊期、不負春盟，紅朝翠暮。

詞牌:齊天樂
作者:吳文英
詞文:煙波桃葉西陵路，十年斷魂潮尾。古柳重攀，輕鷗聚別，陳跡危亭獨倚。涼颸乍起。渺煙磧飛帆，暮山橫翠。但有江花，共臨秋鏡照憔悴。○華堂燭暗送客，眼波回盼處，芳豔流水。素骨凝冰，柔蔥蘸雪，猶憶分瓜深意。清尊未洗。夢不溼行雲，漫沾殘淚。可惜秋宵，亂蛩疏雨裡。

詞牌:花犯
作者:吳文英
詞文:小娉婷，清鉛素靨，蜂黃暗偷暈。翠翹攲鬢。昨夜冷中庭，月下相認。睡濃更苦淒風緊。驚回心未穩。送曉色、一壺匆蒨，纔知花夢準。○湘娥化作此幽芳，凌波路，古岸雲沙遺恨。臨砌影，寒香亂、凍梅藏韻。熏鑪畔、旋移傍枕，還又見、玉人垂紺鬒。料喚賞、清華池館，臺杯須滿引。

詞牌:浣溪沙
作者:吳文英
詞文:門隔花深舊夢遊。夕陽無語燕歸愁。玉纖香動小簾鉤。○落絮無聲春墮淚，行雲有影月含羞。東風臨夜冷於秋。

詞牌:浣溪沙
作者:吳文英
詞文:波面銅花冷不收。玉人垂釣理纖鉤。月明池閣夜來秋。○江燕話歸成曉別，水花紅減似春休。西風梧井葉先愁。

詞牌:點絳脣
作者:吳文英
詞文:捲盡愁雲，素娥臨夜新梳洗。暗塵不起。酥潤凌波地。○輦路重來，彷彿燈前事。情如水。小樓熏被。春夢笙歌裡。

詞牌:祝英臺近
作者:吳文英
詞文:翦紅情，裁綠意，花信上釵股。殘日東風，不放歲華去。有人添燭西窗，不眠侵曉，笑聲轉，新年鶯語。○舊尊俎。玉纖曾擘黃柑，柔香繫幽素。歸夢湖邊，還迷鏡中路。可憐千點吳霜，寒銷不盡，又相對、落梅如雨。

詞牌:祝英臺近
作者:吳文英
詞文:采幽香，巡古苑，竹冷翠微路。鬥草溪根，沙印小蓮步。自憐兩鬢清霜，一年寒食，又身在、雲山深處。○晝閒度。因甚天也慳春，輕陰便成雨。綠暗長亭，歸夢趁風絮。有情花影闌干，鶯聲門徑，解留我、霎時凝佇。

詞牌:澡蘭香
作者:吳文英
詞文:盤絲繫腕，巧篆垂簪，玉隱紺紗睡覺。銀瓶露井，綵箑雲窗，往事少年依約。為當時、曾寫榴裙，傷心紅綃褪萼。炊黍夢、光陰漸老，汀洲煙蒻。○莫唱江南古調，怨抑難招，楚江沉魄。薰風燕乳，暗雨梅黃，午鏡澡蘭簾幕。念秦樓、也擬人歸，應翦菖蒲自酌。但悵望、一縷新蟾，隨人天角。

詞牌:風入松
作者:吳文英
詞文:聽風聽雨過清明。愁草瘞花銘。樓前綠暗分攜路，一絲柳、一寸柔情。料峭春寒中酒，交加曉夢啼鶯。○西園日日掃林亭。依舊賞新晴。黃蜂頻撲鞦韆索，有當時、纖手香凝。惆悵雙鴛不到，幽階一夜苔生。

詞牌:鶯啼序
作者:吳文英
詞文:殘寒正欺病酒，掩沈香繡戶。燕來晚、飛入西城，似說春事遲暮。畫船載、清明過卻，晴煙冉冉吳宮樹。念羇情遊蕩，隨風化為輕絮。○十載西湖，傍柳繫馬，趁嬌塵軟霧。遫紅漸、招入仙溪，錦兒偷寄幽素。倚銀屏、春寬夢窄，斷紅溼、歌紈金縷。暝隄空，輕把斜陽，總還鷗鷺。○幽蘭旋老，杜若還生，水鄉尚寄旅。別後訪、六橋無信，事往花委，瘞玉埋香，幾番風雨。長波妒盼，遙山羞黛，漁燈分影春江宿，記當時、短楫桃根渡。青樓彷彿，臨分敗壁題詩，淚墨慘澹塵土。○危亭望極，草色天涯，歎鬢侵半苧。暗點檢、離痕歡唾，尚染鮫綃，嚲鳳迷歸，破鸞慵舞。殷勤待寫，書中長恨，藍霞遼海沈過雁，漫相思、彈入哀箏柱。傷心千里江南，怨曲重招，斷魂在否。

詞牌:惜黃花慢
作者:吳文英
詞文:送客吳皋。正試霜夜冷，楓落長橋。望天不盡，背城漸杳，離亭黯黯，恨水迢迢。翠香零落紅衣老，暮愁鎖、殘柳眉梢。念瘦腰。沈郎舊日，曾繫蘭橈。○仙人鳳咽瓊簫。悵斷魂送遠，九辯難招。醉鬟留盼，小窗翦燭，歌雲載恨，飛上銀霄。素秋不解隨船去，敗紅趁、一葉寒濤。夢翠翹。怨鴻料過南譙。

詞牌:高陽臺
作者:吳文英
詞文:宮粉雕痕，仙雲墮影，無人野水荒灣。古石埋香，金沙鎖骨連環。南樓不恨吹橫笛，恨曉風、千里關山。半飄零，庭上黃昏，月冷闌干。○壽陽空理愁鸞。問誰調玉髓，暗補香瘢。細雨歸鴻，孤山無限春寒。離魂難倩招清些，夢縞衣、解佩溪邊。最愁人，啼鳥晴明，葉底青圓。

詞牌:高陽臺
作者:吳文英
詞文:修竹凝妝，垂楊駐馬，憑闌淺畫成圖。山色誰題，樓前有雁斜書。東風緊送斜陽下，弄舊寒、晚酒醒餘。自銷凝，能幾花前，頓老相如。○傷春不在高樓上，在燈前敧枕，雨外熏鑪。怕艤遊船，臨流可奈清臞。飛紅若到西湖底，攪翠瀾、總是愁魚。莫重來，吹盡香綿，淚滿平蕪。

詞牌:三姝媚
作者:吳文英
詞文:湖山經醉慣。漬春衫、啼痕酒痕無限。又過長安，歎斷襟零袂，涴塵誰浣。紫曲門荒，沿敗井、風搖青蔓。對語東鄰，猶是曾巢，謝堂雙燕。○春夢人間須斷。但怪得、當年夢緣能短。繡屋秦箏，傍海棠偏愛，夜深開宴。舞歇歌沈，花未減、紅顏先變。佇久河橋欲去，斜陽淚滿。

詞牌:八聲甘州
作者:吳文英
詞文:渺空煙四遠，是何年、青天墜長星。幻蒼崖雲樹，名娃金屋，殘霸宮城。箭徑酸風射眼，膩水染花腥。時靸雙鴛響，廊葉秋聲。○宮裡吳王沈醉，倩五湖倦客，獨釣醒醒。問蒼波無語，華髮奈山青。水涵空、闌干高處，送亂鴉、斜日落漁汀。連呼酒，上琴臺去，秋與雲平。

詞牌:踏莎行
作者:吳文英
詞文:潤玉籠綃，檀櫻倚扇。繡圈猶帶脂香淺。榴心空疊舞裙紅，艾枝應壓愁鬟亂。○午夢千山，窗陰一箭。香瘢新褪紅絲腕。隔江人在雨聲中，晚風菰葉生秋怨。

詞牌:瑞鶴仙
作者:吳文英
詞文:晴絲牽緒亂，對滄江斜日，花飛人遠。垂楊暗吳苑。正旗亭煙冷，河橋風暖，蘭情蕙盼。惹相思、春根酒畔。又爭知、吟骨縈銷，漸把舊衫重翦。○淒斷。流紅千浪，缺月孤樓，總難留燕。歌塵凝扇。待憑信，拚分鈿。試挑燈欲寫，還依不忍，牋幅偷和淚捲。寄殘雲、賸雨蓬萊，也應夢見。

詞牌:鷓鴣天
作者:吳文英
詞文:池上紅衣伴倚闌。棲鴉常帶夕陽還。殷雲度雨疏桐落，明月生涼寶扇閒。○鄉夢窄，水天寬。小窗愁黛澹秋山。吳鴻好為傳歸信，楊柳閶門屋數間。

詞牌:夜遊宮
作者:吳文英
詞文:人去西樓雁杳。敘別夢、揚州一覺。雲澹星疏楚山曉。聽啼鳥，立河橋，話未了。雨外蛩聲早。細織就、霜絲多少。說與蕭娘未知道。向長安，對秋燈，幾人老。

詞牌:賀新郎
作者:吳文英
詞文:喬木生雲氣。訪中興、英雄陳跡，暗追前事。戰艦東風慳借便，夢斷神州故里。旋小築、吳宮閒地。華表月明歸夜鶴，歎當時、花竹今如此。枝上露，濺清淚。○遨頭小簇行春隊。步蒼苔、尋幽別墅，問梅開未。重唱梅邊新度曲，催發寒梢凍蕊。此心與、東君同意。後不如今今非昔，兩無言、相對滄浪水。懷此恨，寄殘醉。

詞牌:唐多令
作者:吳文英
詞文:何處合成愁。離人心上秋。縱芭蕉、不雨也颼颼。都道晚涼天氣好，有明月、怕登樓。○年事夢中休。花空煙水流。燕辭歸、客尚淹留。垂柳不縈裙帶住，漫長是、繫行舟。

詞牌:湘春夜月
作者:黃孝邁
詞文:近清明。翠禽枝上消魂。可惜一片清歌，都付與黃昏。欲共柳花低訴，怕柳花輕薄，不解傷春。念楚鄉旅宿，柔情別緒，誰與溫存。○空樽夜泣，青山不語，殘照當門。翠玉樓前，惟是有、一波湘水，搖蕩湘雲。天長夢短，問甚時、重見桃根。這次第，算人間沒箇、并刀翦斷，心上愁痕。

詞牌:大有
作者:潘希白
詞文:戲馬臺前，採花籬下，問歲華、還是重九。恰歸來、南山翠色依舊。簾櫳昨夜聽風雨，都不似、登臨時候。一片宋玉情懷，十分衛郎清瘦。○紅萸佩、空對酒。砧杵動微寒，暗欺羅袖。秋已無多，早是敗荷衰柳。強整帽簷敧側，曾經向、天涯搔首。幾回首、故國蓴鱸，霜前雁後。

詞牌:青玉案
作者:黃公紹
詞文:年年社日停針線。怎忍見、雙飛燕。今日江城春已半。一身猶在，亂山深處，寂寞溪橋畔。○春衫著破誰針線。點點行行淚痕滿。落日解鞍芳草岸。花無人戴，酒無人勸，醉也無人管。

詞牌:摸魚兒
作者:朱嗣發
詞文:對西風、鬢搖煙碧，參差前事流水。紫絲羅帶鴛鴦結，的的鏡盟釵誓。渾不記、漫手織回文，幾度欲心碎。安花著葉。奈雨覆雲翻，情寬分窄，石上玉簪脆。○朱樓外。愁壓空雲欲墜。月痕猶照無寐。陰晴也只隨天意。枉了玉消香碎。君且醉。君不見、長門青草春風淚。一時左計。悔不早荊釵，暮天修竹，頭白倚寒翠。

詞牌:蘭陵王
作者:劉辰翁
詞文:送春去。春去人間無路。鞦韆外、芳草連天，誰遣風沙暗南浦。依依甚意緒。漫憶海門飛絮。亂鴉過，斗轉城荒，不見來時試燈處。○春去。最誰苦。但箭雁沈邊，梁燕無主。杜鵑聲裏長門暮。想玉樹凋土，淚盤如露。咸陽送客屢回顧。斜日未能度。○春去。尚來否。正江令恨別，庾信愁賦。蘇隄盡日風和雨。歎神遊故國，花記前度。人生流落，顧孺子，共夜語。

詞牌:寶鼎現
作者:劉辰翁
詞文:紅妝春騎。踏月呼影、竿旗穿市。望不盡、樓臺歌舞，習習香塵蓮步底。簫聲斷、約彩鸞歸去，未怕金吾呵醉。甚輦路、喧闐且止。聽得念奴歌起。○父老猶記宣和事。抱銅仙、清淚如水。還轉盼、沙河多麗。滉漾明光連邸第。簾影凍、散紅光成綺。月浸葡萄十里。看往來、神仙才子。肯把菱花撲碎。○腸斷竹馬兒童，空見說、三千樂指。等多時春不歸來，到春時欲睡。又說向、燈前擁髻。暗滴鮫珠墜。便當日、親見霓裳，天上人間夢裏。

詞牌:永遇樂
作者:劉辰翁
詞文:璧月初晴，黛雲遠澹，春事誰主。禁苑嬌寒，湖隄倦暖，前度遽如許。香塵暗陌，華燈明晝，長是懶攜手去。誰知道，斷煙禁夜，滿城似愁風雨。○宣和舊日，臨安南渡，芳景猶自如故。緗帙離離，風鬟三五，能賦詞最苦。江南無路，鄜州今夜，此苦又誰知否。空相對，殘釭無寐，滿村社鼓。

詞牌:摸魚兒
作者:劉辰翁
詞文:怎知他、春歸何處，相逢且盡尊酒。少年嫋嫋天涯恨，長結西湖煙柳。休回首。但細雨斷橋，憔悴人歸後。東風似舊。問前度桃花，劉郎能記，花復認郎否。○君且住，草草留君翦韭。前宵正恁時候。深杯欲共歌聲滑，翻溼春衫半袖。空眉皺。看白髮尊前，已似人人有。臨分把手。歎一笑論文，清狂顧曲，此會幾時又。

詞牌:高陽臺
作者:周密
詞文:照野旌旗，朝天車馬，平沙萬里天低。寶帶金章，尊前茸帽風欺。秦關汴水經行地，想登臨、都付新詩。縱英遊，疊鼓清笳，駿馬名姬。○酒酣應對燕山雪，正冰河月凍，曉隴雲飛。投老殘年，江南誰念方回。東風漸綠西湖岸，雁已還、人未南歸。最關情，折盡梅花，難寄相思。

詞牌:瑤花
作者:周密
詞文:朱鈿寶玦。天上飛瓊，比人間春別。江南江北，未曾見，漫擬梨雲梅雪。淮山春晚，問誰識、芳心高潔。消幾番、花落花開，老了玉關豪傑。○金壺翦送瓊枝，看一騎紅塵，香度瑤闕。韶華正好，應自喜、初亂長安蜂蝶。杜郎老矣，想舊事、花須能說。記少年，一夢揚州，二十四橋明月。

詞牌:玉京秋
作者:周密
詞文:煙水闊。高林弄殘照，晚蜩淒切。畫角吹寒，碧砧度韻，銀床飄葉。衣溼桐陰露冷，采涼花、時賦秋雪。歎輕別。一襟幽事，砌蟲能說。○客思吟商還怯。怨歌長、瓊壺暗缺。翠扇恩疏，紅衣香褪，翻成消歇。玉骨西風，恨最恨、閒卻新涼時節。楚簫咽。誰倚西樓淡月。

詞牌:曲遊春
作者:周密
詞文:禁苑東風外，颺暖絲晴絮，春思如織。燕約鶯期，惱芳情偏在，翠深紅隙。漠漠香塵隔。沸十里、亂絲叢笛。看畫船，盡入西泠，閒卻半湖春色。○柳陌。新煙凝碧。映簾底宮眉，堤上遊勒。輕暝籠寒，怕梨雲夢冷，杏香愁冪。歌管酬寒食。奈蝶怨、良宵岑寂。正滿湖、碎月搖花，怎生去得。

詞牌:繡鸞鳳花犯
作者:周密
詞文:楚江湄，湘娥再見，無言灑清淚。淡然春意。空獨倚東風，芳思誰寄。凌波路冷秋無際。香雲隨步起。漫記得，漢宮仙掌，亭亭明月底。○冰絲寫怨更多情，騷人恨，枉賦芳蘭幽芷。春思遠，誰歎賞、國香風味。相將共、歲寒伴侶。小窗淨、沈煙熏翠袂。幽夢覺，涓涓清露，一枝燈影裏。

詞牌:瑞鶴仙
作者:蔣捷
詞文:紺煙迷雁跡。漸碎鼓零鐘，街喧初息。風檠背寒壁。放冰蟾，飛到，珠絲簾隙。瓊瑰暗泣。念鄉關、霜華似織。漫將身、化鶴歸來，忘卻舊游端的。○歡極。蓬壺蕖侵，花院梨溶，醉連春夕。柯雲罷弈。櫻桃在，夢難覓。勸清光，乍可，幽窗相伴，休照紅樓夜笛。怕人間、換譜伊涼，素娥未識。

詞牌:賀新郎
作者:蔣捷
詞文:夢冷黃金屋。歎秦箏、斜鴻陣裏，秦絃塵撲。化作嬌鶯飛歸去，猶認紗窗舊綠。正過雨、荊桃如菽。此恨難平君知否，似瓊臺、湧起彈棋局。消瘦影，嫌明燭。○鴛樓碎瀉東西玉。問芳蹤、何時再展，翠釵難卜。待把宮眉橫雲樣，描上生綃畫幅。怕不是、新來妝束。綵扇紅牙今都在，恨無人、解聽開元曲，空掩袖，倚寒竹。

詞牌:女冠子
作者:蔣捷
詞文:蕙花香也。雪晴池館如畫。春風飛到，寶釵樓上，一片笙簫，琉璃光射。而今燈漫挂。不是暗塵明月，那時元夜。況年來、心懶意怯，羞與蛾兒爭耍。○江城人悄初更打。問繁華誰解，再向天公借。剔殘紅灺，但夢裏隱隱，鈿車羅帊。吳牋銀粉砑。待把舊家風景，寫成閒話。笑綠鬟鄰女，倚窗猶唱，夕陽西下。

詞牌:虞美人
作者:蔣捷
詞文:少年聽雨歌樓上。紅燭昏羅帳。壯年聽雨客舟中。江闊雲低、斷雁叫西風。而今聽雨僧廬下。鬢已星星也。悲歡離合總無情。一任階前、點滴到天明。

詞牌:高陽臺
作者:張炎
詞文:接葉巢鶯，平波捲絮，斷橋斜日歸船。能幾番游，看花又是明年。東風且伴薔薇住，到薔薇、春已堪憐。更悽然。萬綠西泠，一抹荒煙。○當年燕子知何處，但苔深韋曲，草暗斜川。見說新愁，如今也到鷗邊。無心再續笙歌夢，掩重門、淺醉閒眠。莫開簾。怕見飛花，怕聽啼鵑。

詞牌:渡江雲
作者:張炎
詞文:山空天入海，倚樓望極，風急暮潮初。一簾鳩外雨，幾處閒田，隔水動春鋤。新煙禁柳，想如今、萍到西湖。猶記得、當年深隱，門掩兩三株。愁余。荒城古漵，斷梗疏萍，更漂流何處。空自覺、圍羞帶減，影怯燈孤。常疑即見桃花面，甚近來、翻笑無書。書縱遠，如何夢也都無。

詞牌:八聲甘州
作者:張炎
詞文:記玉關、踏雪事清游。寒氣脆貂裘。傍枯林古道，長河飲馬，此意悠悠。短夢依然江表，老淚灑西州。一字無題處，落葉都愁。○載取白雲歸去，問誰留楚佩，弄影中州。折蘆花贈遠，零落一身愁。向尋常、野橋流水，待招來、不是舊沙鷗。空懷感，有斜陽處，卻怕登樓。

詞牌:解連環
作者:張炎
詞文:楚江空晚。悵離群萬里，怳然驚散。自顧影、欲下寒塘，正沙淨草枯，水平天遠。寫不成書，只寄得、相思一點。料因循誤了，殘氈擁雪，故人心眼。○誰憐旅愁荏苒。漫長門夜悄，錦箏彈怨。想伴侶、猶宿蘆花，也曾念春前，去程應轉。暮雨相呼，怕驀地、玉關重見。未羞他、雙燕歸來，畫簾半捲。

詞牌:疏影
作者:張炎
詞文:碧圓自潔。向淺洲遠渚，亭亭清絕。猶有遺簪，不展秋心，能捲幾多炎熱。鴛鴦密語同傾蓋，且莫與、浣紗人說。恐怨歌、忽斷花風，碎卻翠雲千疊。回首當年漢舞，怕飛去、漫皺留仙裙摺。戀戀青衫，猶染枯香，還歎鬢絲飄雪。盤心清露如鉛水，又一夜、西風吹折。喜淨看、匹練飛光，倒瀉半湖明月。

詞牌:月下笛
作者:張炎
詞文:萬里孤雲，清游漸遠，故人何處。寒窗夢裏，猶記經行舊時路。連昌約略無多柳，第一是、難聽夜雨。漫驚回淒悄，相看燭影，擁衾無語。○張緒。歸何暮。半零落依依，斷橋鷗鷺。天涯倦旅。此時心事良苦。只愁重灑西州淚，問杜曲、人家在否。恐翠袖、正天寒，猶倚梅花那樹。

詞牌:天香
作者:王沂孫
詞文:孤嶠蟠煙，層濤蛻月，驪宮夜採鉛水。汎遠槎風，夢深薇露，化作斷魂心字。紅磁候火，還乍識，冰環玉指。一縷縈簾翠影，依稀海天雲氣。○幾回殢嬌半醉，翦春燈、夜寒花碎。更好故溪飛雪，小窗深閉。荀令如今頓老，總忘卻，樽前舊風味。漫惜餘熏，空篝素被。

詞牌:眉嫵
作者:王沂孫
詞文:漸新痕懸柳，澹彩穿花，依約破初暝。便有團圓意，深深拜，相逄誰在香徑。畫眉未穩，料素娥、猶帶離恨。最堪愛、一曲銀鉤小，寶簾挂秋冷。○千古盈虧休問，歎慢磨玉斧，難補金鏡。太液池猶在，淒涼處、何人重賦清景。故山夜永。試待他、窺戶端正，看雲外山河，還老盡、桂花影。

詞牌:齊天樂
作者:王沂孫
詞文:一襟餘恨宮魂斷，年年翠陰庭樹。乍咽涼柯，還移暗葉，重把離愁深訴。西窗過雨。怪瑤珮流空，玉箏調柱。鏡暗妝殘，為誰嬌鬢尚如許。○銅仙鉛淚似洗，歎移盤去遠，難貯零露。病翼驚秋，枯形閱世，消得斜陽幾度。餘音更苦。甚獨抱清商，頓成淒楚。漫想薰風，柳絲千萬縷。

詞牌:長亭怨慢
作者:王沂孫
詞文:泛孤艇、東皋過遍。尚記當日，綠陰門掩。屐齒莓苔，酒痕羅袖事何限。欲尋前跡，空惆悵，成秋苑。自約賞花人，別後總、風流雲散。○水遠，怎知流水外，卻是亂山尤遠。天涯夢短。想忘了、綺疏雕檻。望不盡、冉冉斜陽，撫喬木、年華將晚。但數點紅英，猶識西園淒婉。

詞牌:高陽臺
作者:王沂孫
詞文:殘雪庭陰，輕寒簾影，霏霏玉管春葭，小帖金泥，不知春是誰家。相思一夜窗前夢，奈個人、水隔天遮。但淒然，滿樹幽香，滿地橫斜。○江南自是離愁苦，況游驄古道，歸雁平沙。怎得銀箋，殷勤說與年華。如今處處生芳草，縱憑高、不見天涯。更消他，幾度東風，幾度飛花。

詞牌:法曲獻仙音
作者:王沂孫
詞文:層綠峨峨，纖瓊皎皎，倒壓波痕清淺。過眼年華，動人幽意，相逢幾番春換。記喚酒、尋芳處，盈盈褪妝晚。○已銷黯。況淒涼、近來離思，應忘卻、明月夜深歸輦。荏苒一枝春，恨東風、人似天遠。縱有殘花，灑征衣，鉛淚都滿。但殷勤折取，自遣一襟幽怨。

詞牌:疏影
作者:彭元遜
詞文:江空不渡，恨蘼蕪杜若，零落無數。遠道荒寒，婉娩流年，望望美人遲暮。風煙雨雪陰晴晚，更何須，春風千樹。盡孤城、落木蕭蕭，日夜江聲流去。○日晏山深聞笛，恐他年流落，與子同賦。事闊心違，交淡媒勞，蔓草沾衣多露。汀洲窈窕餘醒寐，遺珮環、浮沈澧浦。有白鷗、淡月微波，寄語逍遙容與。

詞牌:六醜
作者:彭元遜
詞文:似東風老大，那復有、當時風氣。有情不收，江山身是寄。浩蕩何世。但憶臨官道，暫來不住，便出門千里。癡心指望回風墜。扇底相逢，釵頭微綴。他家萬條千縷，解遮亭障驛，不隔江水。○瓜洲曾艤，等行人歲歲。日下長秋，城烏夜起。帳廬好在春睡。共飛歸湖上，草青無地。愔愔雨、春心如膩。欲待化、豐樂樓前，帳飲青門都廢。何人念、流落無幾。點點摶作，雪綿鬆潤，為君裛淚。

詞牌:紫萸香慢
作者:姚雲文
詞文:近重陽、偏多風雨，絕憐此日暄明。問秋香濃未，待攜客、出西城。正自羈懷多感，怕荒臺高處，更不勝情。向尊前、又憶漉酒插花人。只座上、已無老兵。○淒情。淺醉還醒。愁不肯、與詩平。記長楸走馬，雕弓★（扌笮，同「射」）柳，前事休評。紫萸一枝傳賜，夢誰到、漢家陵。儘烏紗、便隨風去，要天知道，華髮如此星星。歌罷涕零。

詞牌:金明池
作者:僧揮
詞文:天闊雲高，溪橫水遠。晚日寒生輕暈。閒階靜、楊花漸少，朱門掩、鶯聲猶嫩。悔匆匆、過卻清明，旋占得餘芳，已成幽恨。卻幾日陰沈，連宵慵困。起來韶華都盡。○怨入雙眉閒鬥損。乍品得情懷，看承全近。深深態、無非自許。厭厭意、終羞人問。爭知道、夢裏蓬萊，待忘了餘香，時傳音信。縱留得鶯花，東風不住，也則眼前愁悶。

詞牌:鳳凰臺上憶吹簫
作者:李清照
詞文:香冷金猊，被翻紅浪，起來慵自梳頭。任寶奩塵滿，日上簾鉤。生怕離懷別苦，多少事、欲說還休。新來瘦，非干病酒，不是悲秋。○休休，這回去也，千萬遍陽關，也則難留。念武陵人遠，煙鎖秦樓。惟有樓前流水，應念我、終日凝眸。凝眸處，從今又添，一段新愁。

詞牌:如夢令
作者:李清照
詞文:昨夜雨疏風驟。濃睡不消殘酒。試問捲簾人，卻道海棠依舊。知否。知否。應是綠肥紅瘦。

詞牌:醉花陰
作者:李清照
詞文:薄霧濃雲愁永晝。瑞腦消金獸。佳節又重陽，玉枕紗廚，半夜涼初透。○東籬把酒黃昏後。有暗香盈袖。莫道不消魂，簾捲西風，人比黃花瘦。

詞牌:聲聲慢
作者:李清照
詞文:尋尋覓覓，冷冷清清，悽悽慘慘戚戚。乍暖還寒時候，最難將息。三盃兩盞淡酒，怎敵他、晚來風急。雁過也，正傷心，卻是舊時相識。○滿地黃花堆積。憔悴損，如今有誰堪摘。守著窗兒，獨自怎生得黑。梧桐更兼細雨，到黃昏、點點滴滴。這次第，怎一箇、愁字了得。

詞牌:念奴嬌
作者:李清照
詞文:蕭條庭院，又斜風細雨，重門須閉。寵柳嬌花寒食近，種種惱人天氣。險韻詩成，扶頭酒醒，別是閒滋味。征鴻過盡，萬千心事難寄。○樓上幾日春寒，簾垂四面，玉闌干慵倚。被冷香消新夢覺，不許愁人不起。清露晨流，新桐初引，多少遊春意。日高煙斂，更看今日晴未。

詞牌:永遇樂
作者:李清照
詞文:落日鎔金，暮雲合璧，人在何處。染柳煙濃。吹梅笛怨，春意知幾許。元宵佳節，融和天氣，次第豈無風雨。來相召、香車寶馬，謝他酒朋詩侶。○中州盛日，閨門多暇，試得偏重三五。鋪翠冠兒，撚金雪柳，簇帶爭濟楚。如今憔悴，風鬟霧鬢，怕見夜間出去。不如向、簾兒底下，聽人笑語。

詞牌:浣溪沙
作者:李清照
詞文:髻子傷春懶更梳。晚風庭院落梅初。淡雲來往月疏疏。○玉鴨熏鑪閒瑞腦，朱櫻斗帳掩流蘇。通犀還解辟寒無。
