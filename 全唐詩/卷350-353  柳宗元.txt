第0筆
　　　　奉平淮夷雅表
　　臣宗元言，臣負罪竄伏，違尚書牋奏十有四年，聖恩寬宥，命守遐壤
　　。懷印曳紱，有社有人。臣宗元誠感誠荷，頓首頓首。伏惟睿聖文武
　　皇帝陛下，天造神斷，克清大憝。金鼓一動，萬方畢臣。太平之功，
　　中興之德，推校千古，無所與讓。臣伏自忖度，有方剛之力，不得備
　　戎行，致死命。況今已無事，思報國恩，獨惟文章。伏見周宣王時稱
　　中興，其道彰大，於後罕及。然徵於詩大小雅，其選徒出狩，則車攻
　　、吉日，命官分土，則嵩高、韓奕、烝人，南征北伐。則六月、采芑
　　，平淮夷，則江漢、常武，鏗鍧炳耀，盪人耳目。故宣王之形容與其
　　輔佐，由今望之，若神人然。此無他，以雅故也。臣伏見陛下，自即
　　位以來，平夏州，夷劍南，取江東，定河北，今又發自天衷，克翦淮
　　右，而大雅不作，臣誠不佞，[3914]然不勝憤懣。伏以朝多文臣，不
　　敢盡專數事，謹撰平淮夷雅二篇。雖不及尹吉甫、召穆公等，庶施後
　　代，有以佐唐之光明。謹昧死再拜以獻，臣宗元誠恐誠懼，死罪死罪
　　，謹言。
第1筆
　　　　皇武。命丞相度董師。集大功也。　柳宗元
　　元和十二年。以宰相裴度為中書侍郎同平章事。充淮西宣慰處置使。
　　討吳元濟。
皇耆其武，于于淮。既巾乃車，環蔡具（一作其）來。
狡眾昏嚚，甚毒于酲。狂奔叫呶，以干（一作扞）大刑。（，水名，唐水縣，屬陳州）

皇咨于度，惟汝一德。曠誅四紀，其徯汝克。
錫汝斧鉞，其往視師。師是蔡人，以宥以釐（音禧）。

度拜稽首，廟于元龜。既禡（莫駕切）既類，于社是宜。
金節煌煌，錫盾雕戈。犀甲熊旂，威命是荷。

度拜稽首，出次于東。天子餞之，（度赴淮西，上御通化門送之）罍斝是崇。
鼎臑（汝朱、奴刀二反）俎胾（側吏切），五獻百籩。凡百卿士，班以周旋。

既涉于滻，乃翼乃前。孰圖厥猶，其佐多賢。（度表馬總為宣慰副使，韓愈為行軍司馬。李正封與馮宿、李宗閔備幕府，皆朝廷之選。）
宛宛周道，于山于川。遠揚邇昭，陟降連連。

我旆我旗，于道于陌。訓于群帥，拳勇來格。
公曰徐之，無恃俘頟頟（一作額額）。式和爾容，惟義之宅。

進次于郾（許州郾城縣，與蔡州為鄰），彼昏卒狂。裒兇鞠頑，鋒蝟斧螗。
赤子匍匐，厥父是亢（下郎切）。怒其萌芽，以悖太陽。

王旅渾渾，是佚是怙。既獲敵師，若飢得餔（音步）。
蔡兇伊窘，悉起來聚。左擣其虛，靡愆厥慮，（李祐言于李愬[3915]曰：蔡之精兵，皆在洄曲及四境拒守，守城者皆羸卒，可乘虛直抵。愬從之，遂克蔡州。）

載闢載祓，丞相是臨。（度建彰義節，將降卒萬餘人，入蔡州）弛其武刑，諭我德心。
其危既安，有長如林。曾是讙譊，化為謳吟。

皇曰來歸，汝復相予。爵之成國（一作公于有晉），胙以夏區。（一作墟。度策勳晉國公，晉地即夏所都。）
度拜稽首，天子聖神。度拜稽首，皇祐下人。

淮夷既平，震是朔南。宜廟宜郊，以告德音。
歸牛（一作刃）休馬，豐稼于埜。我武惟皇，永保無疆。
　　（右皇武十有一章章八句）
[頁]卷,冊....[3916]350,11
第2筆
　　　　方城。命愬守也。卒入蔡。得其大醜。以平淮右。　柳宗元
　　方城，山名，在唐州。元和十一年，以李愬為唐鄧隋節度使，與元濟
　　戰，數有功。明年冬，愬乘大雪，夜馳至蔡城，破其門，取元濟以獻
　　。
方城臨臨，王卒峙之。匪徼匪競，皇有正（一作王）命。
皇命于愬，往舒余仁。踣（蒲墨切）彼艱頑，柔惠是馴。

愬拜即命，于皇之訓。既礪既攻，以後厥刃。
王師嶷嶷，熊羆是式。銜勇韜力，日思予（一作奮）殛（一作思奮于殛）。

寇昏以狂，敢蹈訴疆。士獲厥心，大袒高驤。
長戟酋矛，粲其綏章。右翦左屠，聿禽其良（謂元濟驍將丁士良、吳秀琳、陳光洽諸人也）。

其良既宥，告以父母。恩柔于肌，卒貢爾有。
維彼攸恃，乃偵乃誘（愬厚待秀琳，與謀取蔡。秀琳曰：非得李祐不可。愬擒祐，釋不殺，用其策有功。）。維彼攸宅，乃發乃守。
[3916]
其恃爰獲，我功我多。陰諜厥圖，以究爾訛。
雨雪洋洋，大風來加。于燠其寒，于邇其遐。

汝陰之茫，懸瓠（懸瓠、蔡州城。）之峨。是震是拔，大殲厥家。
狡虜既縻，輸于國都。示之市人，即社行（一作以）誅。

乃諭乃止，蔡有厚喜。完其室家，仰父俯子。
汝水沄沄，既清而彌（一作夷）。蔡人行歌，我步逶遲。

蔡人歌矣，蔡風和矣。孰纇（一作類）蔡初，胡甈（丘例切）爾居。
式慕以康，為愿有餘。是究是咨，皇德既舒。

皇曰咨愬，裕乃父功。昔我文祖，惟西平是庸（愬父晟，事德宗。平朱泚之亂，封西平王）。
內誨于家，外刑于邦。孰是蔡人，而不率從。

蔡人率止，惟西平有子。西平有子，惟我有臣。
疇（漢書，疇其爵邑。疇，等也。）允（一作亢）大邦，俾惠我人。于廟告功，以顧萬方。

　（右方城十有一章章八句）
[頁]卷,冊....[3917]350,11
第3筆
　　　　唐鐃歌鼓吹曲十二篇（并表）
　　臣宗元言，臣幸以罪居永州，受食府廩，竊活性命。得視息，無治事
　　，時恐懼小閒。又盜取古書文句，聊以自娛。伏惟（一作觀）漢魏以
　　來，代有鐃歌鼓吹詞，唯唐獨無有。臣為郎時，以太常聯禮部，嘗聞
　　鼓吹署有戎樂，詞獨不列。今又攷漢曲十二篇，魏曲十四篇，晉曲十
　　六篇。漢歌詞不明紀功德，魏晉歌功德具。今臣竊取晉魏義，用漢篇
　　數，為唐鐃歌鼓吹曲十二篇，紀高祖、太宗功能之神奇。因以知取天
　　下之勤勞，命將用師之艱難。每有戎事，治兵振旅，幸歌臣詞以為容
　　，且得大戒，宜敬而不害。臣淪棄即死，言與不言，其罪等耳。猶冀
　　能言，有益國事，不敢效怨懟默已，謹冒死上。[3917]
　　　　隋亂既極。唐師起晉陽。平姦豪。為生人義主。以仁興武。為晉陽武第一。　柳宗元
晉陽武，奮義威。煬之渝（一作淪），德焉歸。
氓畢屠，綏者誰。皇烈烈，專天機。
號以仁，揚其旗。日之昇，九土晞（一作熙）。
斥（一作訴）田坼，流洪輝。有其二，翼餘隋。
斮（側略切）梟驁（驁不祥鳥也，一作驁，連熊螭。枯以肉，勍者羸。
后土蕩，玄穹彌。合之育，莽然施。
惟德輔，慶無期。
　　右晉陽武二十六句（句三字）
[頁]卷,冊....[3918]350,11
第4筆
　　　　唐既受命。李密自敗來歸，以開黎陽。斥東土，為獸之窮第二。　柳宗元
獸之窮，奔大麓。天厚黃德，狙獷服。
甲之櫜，弓弭矢箙。皇旅靖，敵逾蹙。
自亡其徒，匪予戮。屈𧸾（與暴同）猛，虔慄慄。
縻以尺組，噉以秩。黎之陽，土茫茫。
富兵戎，盈倉箱。乏者德，莫能享（叶香）。
驅豺兕，授我疆。
　　右獸之窮二十二句（十八句，句三字，四句，句四字。）
[頁]卷,冊....[3918]350,11
第5筆
　　　　太宗師討王充。竇建德助逆。師奮擊武牢下。擒之。遂降充。為戰武牢第三。　柳宗元
戰武牢，動河朔。逆之助，圖掎角。
怒鷇麛，抗喬嶽。翹萌牙，傲霜雹。
王謀內定，申掌握。鋪施芟夷，二主縛（一作鎛）。
憚華戎，廓封略。命之瞢（母亙切），卑以斮。
歸有德，唯先覺。
　　右戰武牢十八句（十六句，句三字。二句，句四字。）
[頁]卷,冊....[3918]350,11
第6筆
　　　　薛舉據涇以死。子仁杲尤勇以暴。師平之。為涇水黃第四。　柳宗元
涇水黃，隴野茫。負太白，騰天狼。
有鳥鷙立，羽翼張。鉤喙決前，鉅（一作距）趯（音惕）傍。
怒飛飢嘯，翾（音宣）不可當。老雄死，子復良。
巢岐飲渭，肆翱翔。頓地紘，提天綱。
列缺掉幟，招搖耀鋩。鬼神來助，夢嘉祥。
腦塗[3918]原野，魄飛揚。星辰復，恢一方。
　　右涇水黃二十四句（十五句，句三字，九句，句四字。）
[頁]卷,冊....[3919]350,11
第7筆
　　　　輔氏憑江淮。竟東海。命將平之。為奔鯨沛第五。　柳宗元
奔鯨沛，蕩海垠。吐霓翳日，腥浮雲。
帝怒下顧，哀墊昏。授以神柄，推元臣。
手援天矛，截脩鱗。披攘蒙霿（武賦切），開海門。
地平水靜，浮天根。義和顯耀，乘清氛。
赫炎溥暢，融大鈞。
　　右奔鯨沛十八句（十句，句三字。八句，句四字。）
[頁]卷,冊....[3919]350,11
第8筆
　　　　梁之餘。保荊衡巴巫。窮南越。良將取之。不以師。為苞枿（牙葛、牙結二切）第六（枿，伐餘木也。）　柳宗元
苞枿𪒶（音隊）矣，惟根之蟠。彌巴蔽荊，負南極以安。
〔〕（日）（音冒）我舊梁氏，緝綏艱難。江漢之阻，都邑固以完。
聖人作，神武用。有臣勇智，奮不以眾。
投跡死地，謀猷縱。化敵為家，慮則中。
浩浩海裔，不威而同。係縲降王，定厥功。
澶漫萬里，宣唐風。蠻夷九譯，咸來從。
凱旋金奏，象形容。震赫萬國，罔不龔（音恭）。
　　右苞枿二十八句（十六句，句四字。三句，句五字。九句，句三字。）
[頁]卷,冊....[3919]350,11
第9筆
　　　　李軌保河右。師臨之。不克變。或執以降。為河右平第七。　柳宗元
河右澶漫，頑為之魁。王師如雷震，崑崙以頹。
上聾下聰，驁不可迴。助讎抗有德，惟人之災，
乃潰乃奮。執縛歸厥命，萬室蒙其仁。一夫則病，
濡以鴻澤。皇之聖，威畏德懷。功以定，
順之于理，物咸遂厥性。
　　右河右平十八句（十一句，句四字。五句，句五字。二句，句三字。）
[頁]卷,冊....[3919]350,11
第10筆
　　　　突厥之大。古夷狄莫彊焉。師大破之。降其國。告于廟。為鐵山碎第八。　柳宗元
鐵山碎，大漠舒。二虜勁，連穹廬。
背北海，專坤隅。歲來侵邊，或傅（音附）于都。
天子命元帥，奮其雄圖。破定襄，降魁渠。
窮竟窟宅，斥（一作并）余吾。百蠻破膽，邊氓蘇。
威武輝（一作燀）耀，明鬼區。利澤彌萬祀，功不可踰。
官臣拜手，惟帝之暮。
　　右鐵山碎二十二句（十一句，句三字。九句，句四字。二句，句五字。）
[頁]卷,冊....[3920]350,11
第11筆
　　　　劉武周敗裴寂。咸有晉地。太宗滅之。為靖本邦第九。　柳宗元
本邦伊晉，惟時不靖。根柢之搖，枯葉攸病。
守臣不任，勩于神聖。惟越（一作鉞）之興，翦焉則定。
洪（一作往）惟我理，式和以敬。群頑既夷，庶績咸正。
皇謩載大，惟人之慶。
　　右靖本邦十四句（句四字）
[頁]卷,冊....[3920]350,11
第12筆
　　　　李靖滅吐谷渾西海上。為吐谷渾第十。　柳宗元
吐谷渾盛彊，背西海以夸。歲侵擾我疆，退匿險且遐。
帝謂神武師，往征靖皇家。烈烈旆其旗，熊虎雜龍蛇。
王旅千萬人，銜枚默無譁。束刃逾山徼，張翼縱漠沙。
一舉刈羶腥，尸骸積如麻。除惡務本根，況敢遺萌芽。
洋洋西海水，威命窮天涯。係虜來王都，犒樂窮休嘉。
登高望還師，竟（一作競）野如春華。行者靡不歸，親戚讙要遮。
凱旋獻清廟，萬國思無邪。
　　右吐谷渾二十六句（句五字）
[頁]卷,冊....[3920]350,11
第13筆
　　　　李靖滅高昌。為高昌第十一。[3920]　柳宗元
麴氏雄西北，別絕臣外區。既恃遠且險，縱傲不我虞。
烈烈王者師，熊螭以為徒。龍旂翻海浪，馹騎馳坤隅。
賁育搏嬰兒，一掃不復餘。平沙際天極，但見黃雲驅。
臣靖執長纓，智勇伏囚拘。文皇南面坐，夷狄千群趨。
咸稱天子神，往古不得俱。獻號天可汗，以覆我國都。
兵戎（一作戍）不交害，各保性與軀。
　　右高昌二十二句（句五字）
[頁]卷,冊....[3921]350,11
第14筆
　　　　既克東蠻。群臣請圖蠻夷狀。如周書王會。為東蠻第十二。　柳宗元
東蠻有謝氏，冠帶理海中。自言我異世，雖聖莫能通。
王卒如飛翰，鵬鶱駭群龍。轟然自天墜，乃信神武功。
繫虜君臣人，累累來自東。無思不服從，唐業如山崇。
百辟拜稽首，咸願圖形容。如周王會書，永永傳無窮。
睢盱萬狀乖，咿嗢（乙骨切）九譯重。廣輪撫四海，浩浩知皇風。
歌詩鐃鼓閒，以壯我元戎。
　　右東蠻二十二句（句五字）
[頁]卷,冊....[3921]350,11
第15筆
　　　　貞符（并序）　柳宗元
　　負罪臣宗元惶恐言，臣所貶州流人吳武陵為臣言，董仲舒對三代受命
　　之符。誠然，非邪。臣曰：非也，何獨仲舒爾。自司馬相如、劉向、
　　揚雄、班彪、彪子固，皆沿襲嗤嗤。推古瑞物以配受命，其言類淫巫
　　瞽史，誑亂後代，不足以知聖人立極之本。顯至德，揚大功，甚失厥
　　趣。臣為尚書郎時，嘗著貞符，言唐家正德受命于生人之意。累積厚
　　久，宜享無極之義。本末閎闊，會貶逐中輟，不克備究，武陵即叩首
　　（一作頭）邀臣。此大事，不宜以辱故休缺，使聖王之典不立，無以
　　抑詭類。拔正道，表覈萬代。臣不勝奮激，即具為書。念終泯沒蠻夷
　　，不聞于時，猶不為也。苟一明大道，施於人世，死無所憾，用是自
　　決。臣宗元稽首拜手以聞，曰：孰稱古初，朴蒙空侗而無爭。厥流以
　　訛，越乃奮敓，鬥怒振動，[3921]專肆為淫威。曰：是不知道。惟人
　　之初，總總而生，林林而群。雪霜風雨雷雹暴其外，於是乃知架巢空
　　穴。挽草木，取皮革，飢渴牝牡之欲毆其內，於是乃知噬禽獸。咀果
　　穀，合偶極居，交焉而爭，暌焉而鬥，力大者搏，齒利者齧，爪剛者
　　決，群眾者軋，兵良者殺。披披藉藉，草野塗血，然後強有力者出而
　　治之。往往為曹於險阻，用號令起，而君臣什伍之法立。德紹者嗣，
　　道怠者奪，于是有聖人焉。曰黃帝，遊其兵車，交貫乎其內，一統類
　　，齊制量，然猶大公之道不克建。於是有聖人焉，曰堯。置州牧四岳
　　，持而綱之，立有德有功有能者，參而維之，運臂率指，屈伸把握，
　　莫不統率。堯年老，舉聖人而禪焉。大公乃克建，由是觀之，厥初罔
　　罪極亂，而後稍可為也。而非德不樹，故仲尼敘書，於堯曰：克明峻
　　（一作俊）德。於舜曰：濬哲文明。於禹曰：文命祗承于帝。於湯曰
　　：克寬克仁，彰（一作章）信兆民。於武王曰：有道曾孫，稽揆典誓
　　，貞哉惟茲德，實受命之符，以奠永祀。後之妖淫嚚（一作囂）昏好
　　怪之徒，乃始陳大電、大虹、玄鳥、臣跡、白狼、白魚、流火之烏以
　　為符，斯為詭譎闊誕，其可羞也，而莫知本于厥貞。漢用大度，克懷
　　于有氓，登賢（一作能）庸能（一作賢），濯痍煦寒，以瘳以熙，茲
　　其為符也。而其妄臣乃下取虺蛇，上引天光，推類號休，用夸誣于無
　　知氓，增以騶虞神鼎，脅敺縱臾（一作踴）。俾東之泰山、石閭，作
　　大號，謂之封禪，皆尚書所無有。莽、述承效，卒奮驁逆，其後有賢
　　帝曰光武，克綏天下，復承舊物，猶崇赤伏，以玷厥德。魏晉而下，
　　尨亂鉤裂，厥符不貞，邦用不靖，亦罔克久。駮乎，無以議為也。積
　　大亂至于隋氏，環四海以為鼎，跟九垠以為鑪。爨以毒燎，煽以虐焰
　　，其人沸湧灼爛，號呼騰蹈，莫有救止。於是大聖乃起，丕降霖雨，
　　濬滌盪沃，蒸為清氛，疏為泠風，人皆漻然休然。相睎以生，相持以
　　成，相彌以寧，琢斮屠剔膏流節離之禍不作。而人乃克完平舒愉，尸
　　其肌膚，以達于夷途，焚拆抵掎奔走轉徙（一作死）之害不作。而人
　　乃克鳩類集族，歌舞悅懌。用祗于元德，徒奮袒呼，犒迎義旅，讙動
　　六合。至于麾下，大盜豪據，阻命遏德，義威殄戮，咸墜厥緒，無劉
　　于虐，人乃並受休嘉。去隋氏，克歸于唐，躑躅謳歌。灝灝和寧，帝
　　庸威栗。惟人之為，敬奠[3922]厥賦，積藏于下。是謂豐國。鄉為義
　　廩，斂發謹飭。歲丁大侵，人以有年，簡于厥刑，不殘而懲，是謂嚴
　　威。小屬而支，大生而孥。愷悌祗敬，用底于理。凡其所欲，不謁而
　　獲。凡其所惡，不祈而息。四夷稽服，不作兵革，不竭貨力。丕揚于
　　後嗣，用垂于帝式。十聖濟厥理（一作治），孝仁平寬。惟祖之則，
　　澤久而逾深，仁增而益高。人之戴唐，永永無窮，是故受命不于天，
　　于其人。休符不于祥，于其仁。惟人之仁，匪祥于天。匪祥于天，茲
　　惟貞符哉。未有喪仁而久者也，未有恃祥而壽者也。商之王，以桑穀
　　昌，以雉雊大。宋之君，以法星壽，鄭以龍衰，魯以麟弱，白雉亡漢
　　，黃犀死莽，惡在其為符也。不勝唐德之代，光紹明濬，深鴻龐大，
　　保人斯無疆，宜薦于郊廟。文之雅詩，祗告于德之休。帝曰諶哉，乃
　　黜休祥之奏，究貞符之奧。思德之所未大，求仁之所未備。以極于邦
　　治，以敬于人事。其詩曰。
於穆（一作穆穆）敬德，黎人皇之。惟貞厥符，浩浩將之。
仁函于膚，刃莫畢屠。澤熯（一作寒）于爨，（同沸）炎以澣。
殄厥凶德，乃敺乃夷。懿其休風，是喣是吹。
父子熙熙，相寧以嬉。賦徹而藏，厚我糗粻（一作糧）。
刑輕以清，我肌（一作完，一作）靡傷。貽我子孫，百代是康。
十聖嗣于理（一作治），仁后之子。子思孝父，易患于（一作丁）己。
拱之戴之，神具爾宜。載揚于雅，承天之嘏（音假）。
天之城神，宜鑒于仁。神之曷依。宜仁（一作人）之歸。
濮沿于北，祝栗于南（爾雅：東泰遠，西邠國，南濮沿，北祝栗，為四極。）。幅員西東，祗一乃心。
祝唐之紀，後天罔墜。祝皇之壽，與地咸久。
曷徒祝之，心誠篤之。神協人同，道以告（姑沃切）之。
俾彌億萬年，不震不危。我代之延，永永毗之。
仁增以崇，曷不爾思。有號于天，僉曰嗚呼。
咨爾皇靈，無替厥符。
[頁]卷,冊....[3923]350,11
第16筆
　　　　民詩　柳宗元
帝民情，匪幽匪明。慘或在腹，已如色聲。
亦無動威，亦無止力。弗動弗止，惟民之極。
帝懷民，乃降[3923]明德，乃生明翼。明翼者何，
迺房迺杜。惟房與杜，實為民路。迺定天子，
迺開萬國。萬國既分，迺釋蠹民。迺學與仕。
迺播與食。迺器與用。迺貨與通。有作有遷。
無遷無作，士實蕩蕩。農實董董，工實蒙蒙。
賈實融融，左右惟一。出入惟同，攝儀以引。
以遵以肆（音曳），其風既流。品物載休。品物載休，
惟天子守，乃二公之久。惟天子明，乃二公之成。
惟百辟正，乃二公之令。惟百辟穀，乃二公之祿。
二公行矣，弗敢憂縱，是獲憂共。二公居矣，
弗敢泰止，是獲泰已。既柔一德，四夷是則。
四夷是則，永懷不忒。
[頁]卷,冊....[3924]350,11
第17筆
　　　　同劉二十八院長（禹錫）述舊言懷感時書事奉寄澧州張員外使君（署）五十二韻之作因其韻增至八十通贈二君子（劉禹鍚初與公同為監察御史，故稱院長）　柳宗元
弱歲遊玄圃，先容幸棄瑕。名勞長者記，文許後生誇。
鷃翼嘗披隼，蓬心類倚麻。繼酬（酬當作校讎之讎）天祿署，（署為校書郎，子厚時亦為集賢殿正字）俱尉甸候家（署為京兆武功尉，子厚亦為藍田尉）。
憲府初收跡，（署至武功，拜監察御史，子厚亦自集賢殿正字為監察御史。）丹墀共拜嘉。分行參瑞獸，傳點亂宮鴉。
執簡寧循枉，持書每去邪。鸞鳳標魏闕，熊武負崇牙。
辨色宜相顧，傾心自不譁。金爐仄流月，紫殿起晨赮（音遐）。
未竟遷喬樂，俄成失路嗟。（署貶臨武也）還如渡遼水，更似謫長沙。
別怨秦城暮，途窮越嶺斜。訟庭閒枳棘，候吏逐糜（一作麏）。
三載皇恩暢（張自貞元十九年癸未貶官，至元和元年乙酉憲宗即位，三年矣，故云。），千年聖歷遐。朝宗延駕（一作架）海，師役罷梁溠。（左傳，楚除道梁溠，謂作橋于溠水上也。）
京邑搜貞幹（署自江陵掾入為京兆府司錄參軍），南宮步渥洼（署自司錄遷尚書刑部員外郎）。世惟材是梓（一作杼），人仰驥中驊。
欻刺苗人地，仍逾贛石崖（署自員外出為虔州刺史）。禮容垂琫，戍備響錏鍜（頭鎧也，音鴉瑕）。
寵即郎官舊，威從太守加。建旟翻鷙鳥，負弩繞文蛇。
冊府榮八命（周禮，八命作牧），中闈盛六珈（韓愈作張公墓志云：娶河東柳氏子，則子厚蓋與張為親，故言及中闈）。肯隨胡質矯，方惡馬融奢。
褒德符新換，（自虔[3925]州遷澧州。）懷仁道併（一作迸）遮，俗嫌龍節晚，（周禮，澤國用龍節）朝訝介圭賒。
禹貢輸苞匭，周官賦秉秅（宅加切）。雄風吞七澤，異產控三巴。
即事觀農稼，因時展物華。秋原被蘭葉，春渚漲桃花。
令肅軍無擾，程懸市禁貰。不應虞竭澤，寧復歎棲苴。
蹀躞騶先駕，籠銅鼓報衙。染毫東國素，濡印錦溪砂。
貨積舟難泊，人歸山倍畬（音賒）。吳歈工折柳，楚舞舊傳芭。
隱几松為曲，傾樽石作汙。寒初榮橘柚，夏首薦枇杷。
祀變荊巫禱，風移魯婦髽（莊華切）。已聞施愷悌，還睹正奇。
慕友慚連璧，言姻喜附葭。沈埋全死地，流落半生涯。
入郡腰恆折，逢人手盡叉。敢辭親恥汙，唯恐長疵瘕。
善幻迷冰火，齊諧笑柏（一作泊）塗（音茶）。東門牛屢飯，中散蝨空爬。
逸戲看猿鬥，殊音辦馬撾。渚行狐作孽（一作），林宿鳥為（病也，音嗟，本作瘥）。
同病憂能老，新聲厲似姱。豈知千仞墜，只為一毫差。
守道甘長絕，明心欲自。貯愁聽夜雨，隔淚數殘葩。
梟族音常聒，豺群喙競呀（張口貌）。岸蘆翻毒蜃，磎竹鬥狂犘（犘牛，獸名。重千觔，出巴中，音麻）。
野鶩行看弋，江魚或共扠。瘴氛恆積潤，訛火亟生煆。（訛火，野火也。煆，火氣。）
耳靜煩喧蟻，魂驚怯怒蛙。風枝散陳葉，霜蔓綖（一作縋）寒瓜。
霧密前山桂，冰枯曲沼蕸（音遐）。思鄉比莊舄，遁世遇眭（音雖）夸。
漁舍茨荒草，村橋臥古槎。御寒衾用罽，挹水勺仍椰。
窗蠹惟潛蝎，甍涎競綴蝸。引泉開故竇，護藥插新笆。
樹怪花因槲，蟲憐目待蝦。驟歌喉易嗄，饒醉鼻成皻（音查）。
曳捶牽羸馬，垂簑牧艾豭（音加）。已看能（奴來切）類，猶訝稚為鷨（鷨鳥似稚，音華）。
誰採中原菽，徒巾下澤車。俚兒供苦筍，傖（七衡切）父饋酸樝（樝似梨而酢，音查）。
勸策扶危杖，邀持當酒茶。道流徵短（一作裋）褐，禪客會袈裟。
香飯舂菰米，珍蔬折五茄。方期飲甘露，更欲吸流霞。
屋鼠從穿兀（一作穴），林狙任攫拏。春衫裁白紵，朝帽挂烏紗。
屢歎恢恢網，頻搖肅肅罝。衰榮因蓂莢，盈缺幾蝦蟆。
路識溝邊柳，城聞隴上笳。共思捐佩[3926]處，千騎擁青緺。（楚詞，遺餘佩兮澧浦今澧州也。緺，綬也。東郭先生拜二千石，佩青緺。）
[頁]卷,冊....[3926]351,11
第18筆
　　　　弘農公以碩德偉材屈于誣枉（弘農公楊憑也，為後御史李夷簡所彈）左官三歲復為大僚天監昭明人心感悅宗元竄伏湘浦拜賀末由謹獻詩五十韻以畢微志　柳宗元
知命儒為貴，時中聖所臧。處心齊寵辱，遇物任行藏。
關識新安地，封傳臨晉鄉。挺生推豹蔚，遐步仰龍驤。
幹有千尋竦，精聞百煉鋼。茂功期舜禹，高韻狀（一作上，一作抶。）羲黃（一作皇）
足逸詩畫囿，鋒搖翰墨場。雅歌張仲德，頌祝魯侯昌。
憲府初騰價，神州轉耀鋩。右言盈簡策，左轄備條綱。
聲切晨趨佩，煙濃近侍香。司儀六禮洽，論將七兵揚。
合樂來儀鳳，尊祠重餼羊。卿材優柱石，公器擅巖廊。
峻節臨衡嶠，和風滿豫章。人歸父母育，郡得股肱良。
細故誰留念，煩言肯過防。璧非真盜客，金有誤持郎。
龜虎休前寄，貂蟬冠舊行。訓刑方命呂，理劇復推張。
直用明銷惡，還將道勝剛。敬逾齊國社，恩比召南棠。
希怨猶逢怒，多容競忤彊。火炎侵琬琰，鷹擊謬鸞凰。
刻木終難對，焚芝未改芳。遠遷逾桂嶺，中徙滯餘杭。
顧土雖懷趙，知天詎畏匡。論嫌齊物誕，騷愛遠遊傷。
麗澤周群品，重明照萬方。斗間收紫氣，臺上挂清光。
福為深仁集，妖從盛德禳。秦民啼畎畝，周士舞康莊。
采綬還垂艾，華簪更截肪。高居遷鼎邑，遙傅（一作傳）好書王。
碧樹環金谷，丹霞映上陽。留歡唱容與（音預），要醉對清涼。
故友仍同里，常僚每合堂。淵龍過許劭，冰鯉弔王祥。
玉漏天門靜，銅駝御路荒。澗瀍秋瀲灩，嵩少暮微茫。
遵渚徒云樂，沖天自不遑。降神終入輔，種德會明敭。
獨棄傖人國，難窺夫子牆。通家殊孔李，舊好即潘楊。
世議排張摯，時情棄仲翔。不言縲紲枉，徒恨纏徽（一作牽）長。
賈賦愁單閼，鄒書怯大梁。炯心那自是，昭世（一作代）懶佯狂。
鳴玉機全息，懷沙事不忘。戀恩[3927]何敢死，垂淚對清湘。
[頁]卷,冊....[3928]351,11
第19筆
　　　　酬韶州裴曹長使君寄道州呂八大使因以見示二十韻一首（并序）　柳宗元
　　韶州幸以詩見及，往復奇麗，邈不可慕，用韻尤為高絕。余因拾其餘
　　韻酬焉，凡為韶州所用者，置不取，其聲律言數如之。
金馬嘗齊入，銅魚亦共頒。疑山看積翠，湞水想澄灣。
標榜同驚俗，清明兩照姦。乘軺參孔僅（韶州常隨潘戶部出征賦），按節服侯狦（道州昔使絕域，遂無猾夏之虞。漢書匈奴傳，稽侯狦號呼韓邪單于）。
賈傅辭寧切，虞童發未（音班）。秉心方的的，騰口任（音顏）。
聖理高懸象，爰書降罰鍰（戶關切）。德風流海外，和氣滿人寰。
御魅恩猶貸，思賢淚自潸。在亡均寂寞，零落間惸鰥。
夙志隨憂盡，殘肌觸瘴（五還切）。月光搖淺瀨，風韻碎枯菅。
海俗衣猶卉，山夷髻不鬟。泥沙潛虺蜮，榛莽鬥豺獌（音蠻）。
循省誠知懼，安排祇自憪（音閑）。食貧甘莽鹵，被褐謝斕斒。
遠物裁青罽，時珍饌白鷴。長捐楚客佩，未賜大夫環。
異政徒云仰，高蹤不可攀。空勞慰憔悴，妍唱劇妖嫺。
[頁]卷,冊....[3928]351,11
第20筆
　　　　酬婁秀才將之淮南見贈之什（婁秀才，圖南也，侍中師德之後）　柳宗元
遠棄甘幽獨，誰云（一作言）值故人。好音憐鎩羽，濡沫慰窮鱗。
困（一作同）志情惟舊，相知樂更新。浪遊輕費日，醉舞詎傷春。
風月歡寧間，星霜分益親。已將名是患，還用道為鄰。
機事齊飄瓦，嫌猜比拾塵。高冠余肯賦，長鋏子忘貧。
晼晚驚移律，暌攜忽此辰。開顏時不再，絆足去何因。
海上銷魂別，天邊弔影身。祇應西澗水（永州水名），寂寞但垂綸。
[頁]卷,冊....[3928]351,11
第21筆
　　　　酬婁秀才寓居開元寺早秋月夜病中見寄　柳宗元
客有故園思，瀟湘生夜愁。病依居士室，夢繞羽人丘。
味道憐知止，遺名得自求。壁（一作堂）空殘月曙，門掩候蟲秋。
謬委雙金重，難徵雜佩酬。碧霄無枉路，徒此助離憂。
[頁]卷,冊....[3929]351,11
第22筆
　　　　初秋夜坐贈吳武陵　柳宗元
稍稍雨侵竹，翻翻鵲驚叢。美人隔湘浦，一夕生秋風。
積霧杳難極，滄波浩無窮。相思豈去遠，即席莫與同。
若人抱奇音，朱弦緪枯桐。清商激西顥，泛灩凌長空。
自得本無作，天成諒非功。希聲閟大樸，聾俗何由聰。
[頁]卷,冊....[3929]351,11
第23筆
　　　　晨詣超師院讀禪（一作蓮）經　柳宗元
汲井漱寒齒，清心拂塵服。閒持貝葉書，步出東齋讀。
真源了無取，妄跡世所逐。遺（一作遣）言冀可冥，繕性何由熟。
道人庭宇靜，苔色連深竹。日出霧露餘，青松如膏沐。
澹然離言說（一作語），悟悅心自足。
[頁]卷,冊....[3929]351,11
第24筆
　　　　贈江華長老（江華，道州縣名）　柳宗元
老僧道機熟，默語心皆寂。去歲別舂陵，沿流此投跡。
室空無侍者，巾屨唯掛壁。一飯不願餘，跏趺便終夕。
風窗疏竹響，露井寒松滴。偶地即安居，滿庭芳草積。
[頁]卷,冊....[3929]351,11
第25筆
　　　　巽上人以竹閒自採新茶見贈酬之以詩　柳宗元
芳叢翳湘竹，零露凝清華。復此雪山客，晨朝掇靈芽。
蒸煙俯石瀨，咫尺凌丹崖。圓方麗奇色，圭璧（一作玉）無纖瑕。
呼兒爨金鼎，餘馥延幽（一作清）遐。滌慮發真照，還源蕩昏邪。
猶同甘露飯，佛事薰毗耶。咄此蓬瀛[3929]侶，無乃貴流霞。
[頁]卷,冊....[3930]351,11
第26筆
　　　　零陵贈李卿元侍御簡吳武陵　柳宗元
理世固輕士，棄捐湘之湄。陽光競（一作竟）四溟，敲石安所施。
鎩羽集枯幹，低昂互鳴悲。朔雲吐風寒，寂歷窮秋時。
君子尚容與，小人守兢危。慘淒日相視，離憂坐自滋。
尊酒聊可酌，放歌諒徒為。惜無協律者，窈眇絃吾詩。
[頁]卷,冊....[3930]351,11
第27筆
　　　　界圍巖水簾（元和十年春月，自永州召還，經巖下）　柳宗元
界圍匯湘曲，青壁環澄流。懸泉粲成簾，羅注無時休。
韻磬叩凝碧，鏘鏘徹巖幽。丹霞冠其巔，想像凌虛遊。
靈境不可狀，鬼工諒難求。忽如朝玉皇，天冕垂前旒。
楚臣昔南逐，有意仍丹丘。今我始北旋，新詔釋縲囚。
采真誠眷戀，許國無淹留。再來寄幽夢，遺貯催行舟。
[頁]卷,冊....[3930]351,11
第28筆
　　　　古東門行　柳宗元
漢家三十六將軍，東方雷動橫陣雲。雞鳴函谷客如霧，貌同心異不可數。
赤丸夜語飛電光，徼巡司隸眠如羊。當街一叱百吏走，馮敬胸中函匕首。
兇徒側耳潛愜心，悍臣破膽皆杜口。魏王臥內藏兵符，子西掩袂真無辜。
羌胡轂下一朝起，敵國舟中非所擬。安陵誰辨削礪功，韓國詎明深井里。
絕臙（一作，一作咽，秦晉謂肌曰）斷骨那下（一作可）補，萬金寵贈不如土。
[頁]卷,冊....[3930]351,11
第29筆
　　　　寄韋珩　柳宗元
初拜柳州出東郊，道旁相送皆賢豪。迴眸炫晃別群玉，獨赴異域穿蓬蒿。
炎煙六月咽口鼻，胸鳴肩舉不[3930]可逃。桂州西南又千里，灕水鬥石麻蘭高。
陰森野葛交蔽日，懸蛇結虺如蒲萄。到官數宿賊滿野，縛壯殺老啼且號。
饑行夜坐設方略，籠銅枹（一作桴）鼓手所操。奇瘡釘骨狀如箭，鬼手脫命爭纖毫。
今年噬毒得霍疾，支心攪腹戟與刀。邇來氣少筋骨露，蒼白瀄汨盈顛毛。
君今矻矻又竄逐，辭賦已復窮詩騷。神兵廟略頻破虜，四溟不日清風濤。
聖恩倘忽念行葦，十年踐蹈（一作踏）久已勞。幸因解網入鳥獸，畢命江海終遊遨。
願言未果身益老，起望東北心滔滔。
[頁]卷,冊....[3931]351,11
第30筆
　　　　奉和楊尚書（于陵）郴州追和故李中書（吉甫）夏日登北樓十韻之作依本詩韻次用　柳宗元
郡樓有遺唱，新和敵南金。境以道情得，人期幽夢尋。
層軒隔炎暑，迥野恣窺臨。鳳去徽音續，芝焚芳意深。
遊鱗出陷浦，唳鶴繞仙岑。風起三湘浪，雲生萬里陰。
宏規齊德宇，麗藻競詞林。靜契分憂術，閒同遲（音穉）客心。
驊騮當遠步，鶗鴃莫相侵。今日登高處，還聞梁父吟。
[頁]卷,冊....[3931]351,11
第32筆
　　　　南省轉牒欲具江（一作注）國圖令盡通風俗故事　柳宗元
聖代提封盡海壖（而緣切），狼荒猶得紀山川。華夷圖上應初錄，風土記中殊未傳。
椎髻老人難借問，黃茆深峒敢留連。南宮有意求遺俗，試檢周書王會篇。
[頁]卷,冊....[3931]351,11
第33筆
　　　　與浩初上人同看山寄京華親故[3931]　柳宗元
海畔尖山似劍鋩，秋來處處割愁腸。若為化得身千億，散上（一作作）峰頭望故鄉。
[頁]卷,冊....[3932]351,11
第34筆
　　　　再至界圍巖水簾遂宿巖下（是年出刺柳州，五月復經此）　柳宗元
發春念長違，中夏欣再睹。是時植物秀，杳若臨懸圃。
歊陽訝垂冰，白日驚雷雨。笙簧潭際起，鸛鶴雲間舞。
古苔凝青枝，陰草溼翠羽。蔽空素彩列，激浪寒光聚。
的皪沈珠淵，鏘鳴捐佩浦。幽巖畫屏倚，新月玉鉤吐。
夜涼星滿川，忽疑眠洞府（一作恍忽迷洞府）。
[頁]卷,冊....[3932]351,11
第35筆
　　　　詔追赴都迴寄零陵親故　柳宗元
每憶纖鱗遊尺澤，翻愁若羽上丹霄。岸傍古堠應無數，次第行看別路遙。
[頁]卷,冊....[3932]351,11
第36筆
　　　　過衡山見新花開卻寄弟　柳宗元
故國名園久別離，今朝楚樹發南枝。晴天歸路好相逐，正是峰前迴雁時。
[頁]卷,冊....[3932]351,11
第37筆
　　　　汨羅遇風　柳宗元
南來不作楚臣悲，重入修門自有期。為報春風汨羅道，莫將波浪枉明時。
[頁]卷,冊....[3932]351,11
第38筆
　　　　朗州竇常員外寄劉二十八詩見促行騎走筆酬贈　柳宗元
投荒垂一紀，新詔下荊扉。疑比莊周夢，情如蘇武歸。
賜環留逸響，五馬助征騑。不羨衡陽雁，春來前後飛。
[頁]卷,冊....[3932]351,11
第39筆
　　　　離觴不醉至驛卻寄相送諸公　柳宗元
無限居人送獨醒，可憐寂寞到長亭。荊州不遇高陽侶，一夜春寒滿下廳。
[頁]卷,冊....[3932]351,11
第40筆
　　　　北還登漢陽北原題臨川驛　柳宗元
驅車方向闕，迴首一臨川。多壘非余恥，無謀終自憐。
亂松知野寺，餘雪記山田。惆悵樵漁事，今還又落然。
[頁]卷,冊....[3933]351,11
第41筆
　　　　善謔驛和劉夢得酹淳于先生（驛在襄州之南，即淳于髡放鵠之所。）　柳宗元
水上鵠已去，亭中鳥又鳴。辭因使楚重，名為救齊成。
荒壟遽千古，羽觴難再傾。劉伶今日意，異代是同聲。
[頁]卷,冊....[3933]351,11
第42筆
　　　　詔追赴都二月至灞亭上　柳宗元
十一年前南渡客，四千里外北歸人。詔書許逐陽和至，驛路開花處處新。
[頁]卷,冊....[3933]351,11
第43筆
　　　　李西川薦琴石　柳宗元
遠師騶忌鼓鳴琴，去和南風愜舜心。從此他山千古重，殷勤曾是奉徽音。
[頁]卷,冊....[3933]351,11
第44筆
　　　　同劉二十八哭呂衡州兼寄江陵李元二侍御（李深源、元克已也）　柳宗元
衡岳新摧天柱峰，士林憔悴泣相逢。祇令文字傳青簡，不使功名上景鐘。
三畝空留懸磬室，九原猶寄若堂封（禮記，夫子曰：吾見封之有若堂者矣。註：封，築土為壟，堂形四方而高。），遙想荊州人物論，幾回中夜惜元龍。
[頁]卷,冊....[3933]351,11
第45筆
　　　　奉酬楊侍郎丈因送八叔拾遺戲贈詔追南來諸賓二首　柳宗元
貞一來時送彩牋，一行歸雁慰驚弦。翰林寂寞誰為主，鳴鳳應須早上天。

一生判卻歸休，謂著南冠到頭。冶長雖解縲絏，無由得見東周。
[頁]卷,冊....[3933]351,11
第46筆
　　　　商山鄰路有孤松往來斫以為明好事者憐之編竹成楥遂其生植感而賦詩　柳宗元
孤松停翠蓋，託根臨廣路。不以險自防，遂為明所誤。
幸逢仁惠意，重此藩籬護。猶有半心存，時將承雨露。
[頁]卷,冊....[3934]351,11
第47筆
　　　　衡陽與夢得分路贈別　柳宗元
十年憔悴到秦京，誰料翻為嶺外行。伏波故道風煙在，翁仲遺墟草樹平。
直以慵疏招物議，休將文字占時名。今朝不用臨河別，垂淚千行便濯纓。
[頁]卷,冊....[3934]351,11
第48筆
　　　　重別夢得　柳宗元
二十年來萬事同，今朝岐路忽西東。皇恩若許歸田去，晚歲當為鄰舍翁。
[頁]卷,冊....[3934]351,11
第49筆
　　　　三贈劉員外　柳宗元
信書成自誤，經事漸知非。今日臨岐（一作湘）別，何年待汝歸。
[頁]卷,冊....[3934]351,11
第50筆
　　　　再上湘江　柳宗元
好在湘江水，今朝又上來。不知從此去，更遣幾年迴。
[頁]卷,冊....[3934]351,11
第51筆
　　　　清水驛叢竹天水趙云余手種一十二莖　柳宗元
簷下疏篁十二莖，襄陽從事寄幽情。只應更使伶倫見，寫盡雌雄雙鳳鳴。
[頁]卷,冊....[3934]351,11
第52筆
　　　　長沙驛前南樓感舊（自注，昔與德公別于此。）　柳宗元
海鶴一為別，存亡三十秋。今來數行淚，獨上驛南樓。
[頁]卷,冊....[3934]351,11
第53筆
　　　　桂州北望秦驛手開竹徑至釣磯留待徐容州　柳宗元
幽徑為誰開，美人城北來。王程倘餘暇，一上子陵臺。
[頁]卷,冊....[3935]351,11
第54筆
　　　　登柳州城樓寄漳汀封連四州　柳宗元
城上高樓接大荒，海天愁思正茫茫。驚風亂颭芙蓉水，密雨邪侵薛荔牆。
嶺樹重遮千里目（一作雲駛去如千里馬。），江流曲似九迴腸。共來百越文身地，猶自音書滯一鄉。
[頁]卷,冊....[3935]351,11
第55筆
　　　　柳州寄丈人周韶州　柳宗元
越絕（越絕，書名，言越之絕境。）孤城千萬峰，空齋不語坐高舂。印文生綠經旬合，硯匣留塵盡日封。
梅嶺寒煙藏翡翠，桂江秋水露鰅（楚詞，鰅短狐。說文云：狀如犁牛，皮有文）。丈人本自忘機事，為想年來憔悴容。
[頁]卷,冊....[3935]351,11
第56筆
　　　　登柳州峨山　柳宗元
荒山秋日午，獨上意悠悠。如何望鄉處，西北是融州。
[頁]卷,冊....[3936]352,11
第57筆
　　　　得盧衡州書因以詩寄　柳宗元
臨蒸且莫歎炎方，為報秋來雁幾行。林邑東迴山似戟，牂牁南下水如湯。
蒹葭浙瀝含秋霧，橘柚玲瓏透夕陽。非是白蘋洲畔客，還將遠意問瀟湘。
[頁]卷,冊....[3936]352,11
第58筆
　　　　答劉連州邦字　柳宗元
連璧本難雙，分符刺小邦。崩雲下灕水，劈箭上潯江。
負弩啼寒狖（餘救切），鳴枹驚夜尨。遙憐郡山好，謝守但臨窗。
[頁]卷,冊....[3936]352,11
第59筆
　　　　嶺南江行　柳宗元
瘴江去入雲煙，望盡黃茆是海邊。山腹雨晴添象跡，潭心日暖長蛟涎。
射工巧伺遊人影，颶母偏驚旅客船。從此憂來非一事，豈容華髮待流年。
[頁]卷,冊....[3936]352,11
第60筆
　　　　柳州峒氓[3936]　柳宗元
郡城南下接通津，異服殊音不可親。青箬裹鹽歸峒客，綠荷包飯趁虛人（嶺南人呼市為虛）。
鵝毛御臘縫山罽，雞骨佔年拜水神。愁向公庭問重譯，欲投章甫作文身。
[頁]卷,冊....[3937]352,11
第61筆
　　　　酬徐二中丞普寧郡內池館即事見寄　柳宗元
鵷鴻念舊行，虛館對芳塘。落日明朱檻，繁花照羽觴。
泉歸滄海近，樹入楚山長。榮賤俱為累，相期在故鄉。
[頁]卷,冊....[3937]352,11
第62筆
　　　　酬賈鵬山人郡內新載松寓興見贈二首　柳宗元
芳朽自為別，無心乃玄功。夭夭日放花，榮耀將安窮。
青松遺澗底，擢蒔茲庭中。積雪表明秀，寒花助蔥蘢。
貞幽夙有慕，持以延清風。

無能常閉閣，偶以靜見名。奇姿來遠山，忽似人家生。
勁色不改舊，芳心與誰榮。喧卑豈所安，任物非我情。
清韻動竽瑟，諧此風中聲。

[頁]卷,冊....[3937]352,11
第63筆
　　　　種柳戲題　柳宗元
柳州柳刺史，種柳柳江邊。談笑為故事，推移成昔年。
垂陰當覆地，聳幹會參天。好作思人樹，慚無惠化傳。
[頁]卷,冊....[3937]352,11
第64筆
　　　　柳州二月榕葉落盡偶題　柳宗元
宦情羈思共淒淒，春半如秋意轉迷。山城過雨百花盡，榕葉滿庭鶯亂啼。
[頁]卷,冊....[3937]352,11
第65筆
　　　　浩初上人見貽絕句欲登仙人山（在柳州）因以酬之[3937]　柳宗元
珠樹玲瓏隔翠微，病來方外事多違。仙山不屬分符客，一任凌空錫杖飛。
[頁]卷,冊....[3938]352,11
第66筆
　　　　雨中贈仙人山賈山人（即賈鵬也）　柳宗元
寒江夜雨聲潺潺，曉雲遮盡仙人山。遙知玄豹在深處，下笑羈絆泥塗間。
[頁]卷,冊....[3938]352,11
第67筆
　　　　別舍弟宗一　柳宗元
零落殘紅（一作魂）倍黯然，雙垂別淚越江邊。一身去國六千里，萬死投荒十二年。
桂嶺瘴來雲似墨，洞庭春盡水如天。欲知此後相思夢，長在荊門郢樹煙。
[頁]卷,冊....[3938]352,11
第68筆
　　　　奉和周二十二丈酬郴州侍郎衡江夜泊得韶州書并附當州生黃茶一封率然成篇代意之作　柳宗元
丘山仰德耀，天路下征騑。夢喜三刀近，書嫌五載違。
凝情江月落，屬思嶺雲飛。會入司徒府，還邀周掾歸。
[頁]卷,冊....[3938]352,11
第69筆
　　　　殷賢戲批書後寄劉連州并示孟侖二童
　　自注，家有右軍書，每紙背庾題云：王會稽六紙，二月三十日。　柳宗元
書成欲寄庾安西，紙背應勞手自題。聞到盡來諸子弟，臨池尋已厭家雞。
[頁]卷,冊....[3938]352,11
第70筆
　　　　重贈二首　柳宗元
聞道將雛向墨池，劉家還有異同詞（漢書，劉歆以左丘明公穀詳略難父向，向不能非。）。如今試遣隈牆問，已道世人那得知。

世上悠悠不識真，薑芽盡是捧心人。若道柳家無子弟，往年何事乞西賓（子厚嘗為劉寫西京賦）。

[頁]卷,冊....[3938]352,11
第71筆
　　　　疊前　柳宗元
小學新翻墨沼波，羨君瓊樹散枝柯。左家弄玉唯嬌女，空覺庭前鳥跡多。
[頁]卷,冊....[3939]352,11
第72筆
　　　　疊後　柳宗元
事業無成恥藝成，南宮起草舊連名（公與夢得嘗同為禮部員外郎）。勸君火急添功用，趁取當時二妙聲。
[頁]卷,冊....[3939]352,11
第73筆
　　　　銅魚使赴都寄親友（自注，嶺南支郡無綱官，考典帳典等悉附都府至京。）　柳宗元
行盡關山萬里餘，到時閭井是荒墟。附庸唯有銅魚使，此後無因寄遠書。
[頁]卷,冊....[3939]352,11
第74筆
　　　　韓漳州書報徹上人亡因寄二絕　柳宗元
早歲京華聽越吟，聞君江海分逾深。他時若寫蘭亭會，莫畫高僧支道林。

頻把瓊書出袖（一作衲）中，獨吟遺句立秋風。桂江日夜流千里，揮淚何時到甬東。

[頁]卷,冊....[3939]352,11
第75筆
　　　　柳州城西北隅種柑樹　柳宗元
手種黃柑二百株，春來新葉遍城隅。方同楚客憐皇樹，（楚詞，後皇嘉樹，橘來服兮。受命不遷，生南國兮。）不學荊州利木奴。
幾歲開花聞噴雪，何人摘實見垂珠。若教坐待成林日，滋味還堪養老夫。
[頁]卷,冊....[3939]352,11
第76筆
　　　　聞徹上人亡寄侍郎楊丈　柳宗元
東越高僧還姓湯，幾時瓊佩觸鳴璫。空花一散不知處，誰採金英與侍郎。
[頁]卷,冊....[3939]352,11
第77筆
　　　　段九秀才處見亡友呂衡州書跡　柳宗元
交侶平生意最親，衡陽往事似分身。袖中忽見三行字，拭淚相看是故人。
[頁]卷,冊....[3939]352,11
第78筆
　　　　柳州寄京中親故　柳宗元
林邑山連瘴海秋，牂牁水向郡前流。勞君遠問龍城地，正北三千到錦州。
[頁]卷,冊....[3940]352,11
第79筆
　　　　種木槲花　柳宗元
上苑年年占物華，飄零今日在天涯。只因長作龍城守，剩種庭前木槲花（柳州，龍城郡。）。
[頁]卷,冊....[3940]352,11
第80筆
　　　　摘櫻桃贈元居士時在望仙亭南樓與朱道士同處　柳宗元
海上朱櫻贈所思，樓居況是望仙時。蓬萊羽客如相訪，不是偷桃一小兒。
[頁]卷,冊....[3940]352,11
第81筆
　　　　酬曹侍御過象縣見寄（象縣，柳州縣名。）　柳宗元
破額山前碧玉流，騷人遙駐木蘭舟（述異記，七里州中有魯班刻木蘭為舟，至今在洲中。詩家雲木蘭舟，出此。）。春風無限瀟湘意（一作憶），欲採蘋花不自由。
[頁]卷,冊....[3940]352,11
第82筆
　　　　法華寺石門精舍三十韻（集有記云：寺居永州，地最高）　柳宗元
拘情病幽鬱，曠志寄高爽。願言懷名緇，東峰旦夕仰。
始欣雲雨霽，尤悅草木長。道同有愛弟，披拂恣心賞。
松谿（胡了切）窱（土了切）入，石棧夤緣上。籮葛（一作蔦）棉層甍，莓苔侵標牓。
密林互對聳，絕壁儼雙敞。塹峭出蒙籠，墟險（一作嶮）臨滉漾。
稍疑地脈斷，悠若天梯往。結構罩群崖，迴環驅萬象。
小劫不逾瞬，大千若在掌。體空得化元，觀有遺細想。
喧煩困蠛蠓，跼蹐疲魍魎。寸進諒何營，尋直非所枉。
探奇極遙矚，窮妙閟清響。理會方在今，神開庶殊曩。
茲有苟不嗣，浩氣竟誰養。道異誠所希，名賓匪余仗。
超攄籍外獎，俯默有內朗。鑑（一作鏗）爾揖古風，終焉乃吾黨。
潛軀委韁鎖，高步謝塵坱。蓄志徒為勞，追縱將焉倣。
淹留值[3940]頹暮，眷戀睇遐壤。映日雁聯軒，翻雲波泱漭。
殊風紛已萃，鄉路悠且廣。羈木畏漂浮，離旌倦搖蕩。
昔人歎違（一作遺）志，出處今已兩。何用期所歸，浮圖有遺像。
幽蹊不盈尺，虛室有函丈。微言信可傳，申旦稽吾顙。
[頁]卷,冊....[3941]352,11
第83筆
　　　　遊朝陽巖遂登西亭二十韻　柳宗元
謫棄殊隱淪，登陟非遠郊。所懷緩伊鬱，詎欲肩夷巢。
高巖瞰清江，幽窟潛神蛟。開曠延陽景，迴薄攢林梢。
西亭搆其巔，反宇臨呀（虛牙切）庨（許交切，一作哮）。背瞻星辰興，下見雲雨交。
惜非吾鄉土，得以蔭菁茆。羈貫（與丱同）去江介，世仕尚函崤。
故墅即灃川，數畝均肥磽。臺館葺荒丘，池塘疏沈坳。
會有圭組戀，遂貽山林嘲。薄軀信無庸，瑣屑劇斗筲。
囚居固其宜，厚羞久已包。庭除植蓬艾，（同隙）牖懸蠨蛸。
所賴山川客，扁舟枉長梢（梢，船尾木）。挹流敵清觴，掇野代嘉肴。
適道有高言，取樂非絃匏。逍遙屏幽昧，淡薄辭喧呶。
晨雞不余欺，風雨聞嘐嘐（音交）。再期永日閒，提挈移中庖。
[頁]卷,冊....[3941]352,11
第84筆
　　　　湘口館瀟湘二水所會　柳宗元
九疑濬傾奔，臨源委縈迴。會合屬空曠，泓澄停風雷。
高館軒霞表，危樓臨山隈。茲辰始澂（直凌切）霽，纖雲盡褰開。
天秋日正中，水碧無塵埃。杳杳漁父吟，叫叫羈鴻哀。
境勝豈不豫，慮分固難裁。升高欲自舒，彌使遠念來。
歸流駛且廣，汎舟絕沿洄。
[頁]卷,冊....[3941]352,11
第85筆
　　　　登蒲州石磯望橫江口潭島深迥邪對香零山（山在永州）　柳宗元
隱憂倦永夜，凌霧臨江津。猿鳴稍已疏，登石娛清淪。
日出洲渚靜，澄明皛（一作晶）無垠。浮暉翻高禽，沈景[3941]照文鱗。
雙江匯西奔，詭怪潛坤珍。孤山乃北峙，森爽棲靈神。
洄潭或動容，島嶼疑搖振（之人切）。陶埴茲擇土，蒲魚相與鄰。
信美非所安，羈心屢逡巡。糺（即糾字）結良可解，紆鬱亦以伸。
高歌返故室，自非所欣。
[頁]卷,冊....[3942]352,11
第86筆
　　　　南磵中題　柳宗元
秋氣集南磵，獨遊亭午時。迴風一蕭瑟，林影久參差。
始至若有得，稍深遂忘疲。羈禽響幽谷，寒藻舞淪漪。
去國魂已遠（一作遊），懷人淚空垂。孤生易為感，失路少所宜。
索寞竟何事，徘徊只自知。誰為後來者，當與此心期。
[頁]卷,冊....[3942]352,11
第87筆
　　　　遊石角過小嶺至長烏村　柳宗元
志適不期貴（一作不自期），道存豈（一作貴）偷生。久忘上封事，復笑昇天行。
竄逐宦湘浦，搖心劇懸旌。始驚陷世議，終欲逃天刑。
歲月殺（色界切）憂慄，慵疏寡將迎。追遊疑所愛，且復舒吾情。
石角恣幽步，長烏遂遐征。磴迴茂樹斷，景晏寒川明。
曠望少行人，時聞田鸛鳴。風篁冒水遠，霜稻侵山平。
稍與人事閒，益知身世輕。為農信可樂，居寵真虛榮。
喬木餘故國，願言果丹誠。四支反田畝，釋至東皋耕。
[頁]卷,冊....[3942]352,11
第88筆
　　　　與崔策登西山（策字于符，集有送崔九序）　柳宗元
鶴鳴楚山靜，露白秋江曉。連袂度危橋，縈迴出林杪。
西岑極遠目，毫末皆可了。重疊九疑高，微茫洞庭小。
迥窮兩儀際，高出萬象表。馳景泛頹波，遙風遞寒篠。
謫居安所習，稍厭從紛擾。生同胥靡遺，壽比彭鏗夭。
蹇連困顛踣，愚蒙怯幽眇。非令親愛疏，誰使心神悄。
偶茲遁山水，得以觀魚鳥。吾子幸淹留，緩我愁腸繞。
[頁]卷,冊....[3942]352,11
第89筆
　　　　構法華寺西亭　柳宗元
竄身楚南極，山水窮險艱。步登最高寺，蕭散任疏頑。
西垂下斗絕，欲似窺人寰。反如在幽谷，榛翳不可攀。
命童恣披翦，葺宇橫斷山。割（一作）如判清濁，飄若升雲間。
遠岫攢眾頂，澄江抱清灣。夕照臨軒墮，棲鳥當我還。
菡萏溢嘉色，篔簹遺清斑。神舒屏羈鎖，志適忘幽孱。
棄逐久枯槁，迨今始開顏。賞心難久留，離念來相關。
北望間親愛，南瞻雜夷蠻。置之勿復道，且寄須臾閑。
[頁]卷,冊....[3943]352,11
第90筆
　　　　夏夜苦熱登西樓　柳宗元
苦熱中夜起，登樓獨褰衣。山澤凝暑氣，星漢湛光輝。
火晶燥露滋，野靜停風威。探湯汲陰井，煬灶開重扉。
憑闌久彷徨，流汗不可揮。莫辯亭毒意，仰訴璿與璣。
諒非姑射子，靜勝安能希。
[頁]卷,冊....[3943]352,11
第91筆
　　　　覺衰　柳宗元
久知老會至，不謂便見侵。今年宜未衰，稍已來相尋。
齒疏髮就種（音踵），奔走力不任。咄此可奈何，未必傷我心。
彭聃安在哉，周孔亦已沈。古稱壽聖人，曾不留至今。
但願得美酒，朋友常共酌。是時春向暮，桃李生繁陰。
日照天正綠（一作碧），杳杳歸鴻吟。出門呼所親，扶杖登西林。
高歌足自快，商頌有遺音。
[頁]卷,冊....[3943]352,11
第92筆
　　　　遊南亭夜還敘志七十韻　柳宗元
夙抱丘壑尚，率性恣遊遨。中為吏役牽，十祀空悁勞。
外曲徇塵轍，私心寄英髦。進乏廓廟器，退非鄉曲豪。
天命斯不易，鬼責將安逃。屯難果見凌，剝喪宜所遭。
神明（一作期）固浩浩，眾口徒嗷嗷。投跡山水地，放情詠離騷。
再懷曩歲期，容與馳輕舠。虛館背山郭，前軒面江皋。
重疊間浦漵，邐迤驅巖㟼（牛刀切）。積翠[3943]浮澹灩，始疑負靈鼇。
叢林留衝飆，石礫迎飛濤。曠朗天景霽，樵蘇遠相號。
澄潭湧沈鷗，半壁跳懸猱。鹿鳴驗食野，魚樂知觀濠。
孤賞誠所悼，暫欣良足褎。留連俯櫺檻，注我壺中醪。
朵頤進芰實，擢手持蟹螯。炊稻視爨鼎，膾鮮聞（一作閔）操刀。
野蔬盈傾筐，頗雜池沼芼。緬慕鼓枻翁，嘯詠哺其糟。
退想於陵子，三咽資李螬。斯道難為偕，沈憂安所韜。
曲渚怨鴻鵠，環洲彫蘭（音皋）。暮景迴西岑，北流逝滔滔。
徘徊遂昏黑，遠火明連艘。木落寒山靜，江空秋月高。
斂袂戒還徒，善遊矜所操。趣淺戢長枻，乘深屏輕篙。
曠望援深竿，哀歌叩鳴艚。中川恣超忽，漫若翔且翱。
淹泊遂所止，野風自颾颾。澗急驚鱗奔，溪荒飢獸嗥。
入門守拘縶，悽戚增鬱陶。慕士情未忘，懷人首徒搔。
內顧乃無有，德輶甚鴻毛。名竊久自欺，食浮固云叨。
問牛悲釁鐘，說（音稅）彘驚臨牢。永遁刀筆吏，寧期薄書曹。
中興遂群物，裂壤分鞬（居言切）櫜（音皋）。岷凶既云捕（謂劉闢伏誅），吳虜亦已鏖（李錡伏誅）。
捍禦盛方虎，謨明富伊咎。披山窮木禾，駕海逾蟠桃。
重來越裳雉，再返西旅獒。左右抗槐棘，縱橫羅雁羔。
三（一作五）闢咸肆宥，眾生均覆燾。安得奉皇靈，在宥解天弢（音叨）。
歸誠慰松梓，陳力開篷篙。卜室有鄠杜，名田佔灃澇。
磻谿近餘基，阿城連故濠。螟蛑願親燎，荼堇甘自薅（音篙）。
飢食期農耕，寒衣俟蠶繰。及骭（下患切）足為溫，滿腹寧復饕。
安將蒯及菅（音奸），誰慕粱與膏。弋林敺雀鷃，漁澤從魛。
觀象嘉素履，陳詩謝干旄。方託糜鹿群，敢同騏驥槽。
處賤無溷濁，固窮匪淫慆。踉蹌辭束縛，悅懌換煎熬。
登年徒（一作從）負版，興役趨代鼛（音皋）。目眩絕渾渾，耳喧息嘈嘈。
茲焉畢餘命，富貴非吾曹。長沙哀糺纆，漢陰嗤桔槔。
苟伸擊壤情，機事息秋豪。海霧多蓊鬱，越風饒腥臊。
寧唯迫魑魅，所懼齊焄藨（音蒿）。知罃懷褚中，範叔戀綈袍。
伊人不可期，慷慨徒忉忉。
[頁]卷,冊....[3944]352,11
第93筆
　　　　韋道安（道安嘗佐張建封于徐州，及軍亂而道安自殺）　柳宗元
道安本儒士，頗擅弓劍名。二十遊太行，暮聞號哭（一作哭泣）聲。
疾驅前致問，有叟垂華纓。言我故刺史，失職還西京。
偶為群盜得，毫縷無餘贏。貨財足非吝，二女皆娉婷。
蒼黃見驅逐，誰識死與生。便當此殞命，休復事晨征。
一聞激高義，眥裂肝膽橫。挂弓問所往，趫捷超崢嶸。
見盜寒磵陰，羅列方忿爭。一矢斃酋帥，餘黨號且驚。
麾令遞束縛，纆（一作纏）索相拄撐。彼姝久褫魄，刃下俟誅刑。
卻立不親授，諭以從父行。捃收自擔肩，轉道趨前程。
夜發敲石火，山林如晝明。父子更抱持，涕血紛交零。
頓首願歸貨，納女稱舅甥。道安奮衣去，義重利固輕。
師婚古所病，合姓非用兵。朅來事儒術，十載所能逞（必貞切）。
慷慨張徐州（徐泗濠節度使張建封），朱邸揚前旌。投區獲所願，前馬出王城（貞元十三年，建封來朝，道安從之）。
轅門立奇士，淮水秋風生。君侯既即世，麾下相攲傾。
立孤抗王命，鐘鼓四野鳴。橫潰非所壅，逆節非所嬰。
舉頭自引〔刃〕（刀），顧義誰顧形。烈士不忘死，所死在忠貞。
咄嗟徇權子，翕習猶趨榮。我歌非悼死，所悼時世情。
[頁]卷,冊....[3945]352,11
第94筆
　　　　哭連州凌員外司馬（凌員外準也）　柳宗元
廢逐人所棄，遂為鬼神欺。才難不其然，卒與大患期。
凌人古受氏，吳世夸雄姿。寂寞富春水，英氣方在斯。
六學誠一貫，精義窮發揮。著書逾十年，幽頤靡不推。
天庭掞高文，萬（一作寓）字若波弛。記室征西府，宏謀耀其奇。
輶軒下東越，列郡蘇疲羸。宛宛凌江羽，來棲翰林枝。
孝文留弓劍，中外方危疑。抗聲促遺詔，定命由陳辭。（德宗崩，邇臣議祕五日下遺詔，準獨抗危辭，言其不可，乃以旦日發喪。）
徒隸肅曹官，征賦參有司。出守烏江滸，老遷湟水湄。
高堂傾故國，葬祭限囚羈。仲叔繼幽淪，狂叫唯童兒。（準母卒于家，不得歸。）
一門既無[3945]主，焉用徒生為。舉聲但呼天，孰知神者誰。
泣盡目無見，（準哭母喪明）腎傷足不持。溘（渴合切）死委炎荒，臧獲守靈帷。
平生負國譴，骸骨非敢私。蓋棺未塞責，孤旐凝寒颸。
念昔始相遇，腑腸為君知。進身齊選擇，失路同瑕庇。
本期濟仁義，今為眾所嗤。滅名竟不試，世義安可支。
恬死百憂盡，苟生萬慮滋。顧余九逝魂，與子各何之。
我歌誠自慟，非獨為君悲。
[頁]卷,冊....[3946]352,11
第95筆
　　　　旦攜謝山人至愚池　柳宗元
新沐換輕（一作巾）幘，曉池風露（一作霧）清。自諧塵外意，況與幽人行。
霞散眾山迥，天高數雁鳴。機心付當路，聊適羲皇情。
[頁]卷,冊....[3946]352,11
第96筆
　　　　獨覺　柳宗元
覺來窗牖空，寥落雨聲曉。良遊怨遲暮，末事驚紛擾。
為問經世心，古人難盡了。
[頁]卷,冊....[3946]352,11
第97筆
　　　　首春逢耕者　柳宗元
南楚春候早，餘寒已滋榮。土膏釋原野，百蟄競所營。
綴景未及郊，穡人先耦耕。園林幽鳥囀，渚澤新泉清。
農事誠素務，羈囚阻平生。故池想蕪沒，遺畝當榛荊。
慕隱既有繫，圖功遂無成。聊從田父言，款曲陳此情。
眷然撫耒耜，回首煙雲橫。
[頁]卷,冊....[3946]352,11
第98筆
　　　　溪居　柳宗元
久為簪組累，幸此南夷謫。閒依農圃鄰，偶似山林客。
曉耕翻露草，夜榜（一作塝，孔孟切）響溪石。來往不逢人，長歌楚天碧。
[頁]卷,冊....[3946]352,11
第99筆
　　　　夏初雨後尋愚溪　柳宗元
悠悠雨初霽，獨繞清溪曲。引杖試荒泉，解帶圍新竹。
沈吟亦何事，寂寞固所欲。幸此息營營，嘯歌靜炎燠。
[頁]卷,冊....[3947]352,11
第100筆
　　　　入黃溪聞猿（溪在永州）　柳宗元
溪路千里曲，哀猿何處鳴。孤臣淚已盡，虛作斷腸聲。
[頁]卷,冊....[3947]352,11
第101筆
　　　　韋使君黃溪祈雨見召從行至祠下口號　柳宗元
驕陽愆歲事，良牧念菑畬。列騎低殘月，鳴笳度碧虛。
稍窮樵客路，遙駐野人居。谷口寒流淨，叢祠古木疏。
焚香秋霧濕，奠玉曉光初。肸蠁巫言報，精誠禮物餘。
惠風仍偃草，靈雨會隨車。俟罪非真吏，（為員外司馬，故曰非真吏。）翻慚奉簡書。
[頁]卷,冊....[3947]352,11
第102筆
　　　　郊居歲暮　柳宗元
屏居負山郭，歲暮驚離索。野迥樵唱來，庭空燒燼落。
世紛因事遠，心賞隨年薄。默默諒何為，徒成今與昨。
[頁]卷,冊....[3947]352,11
第103筆
　　　　秋曉行南谷經荒村　柳宗元
杪秋霜露重，晨起行幽谷。黃葉覆溪橋，荒村唯古木。
寒花疏寂歷，幽泉微斷續。機心久已忘，何事驚麋鹿。
[頁]卷,冊....[3947]352,11
第104筆
　　　　雨後曉行獨至愚溪北池[3947]　柳宗元
宿雲散洲渚，曉日明村塢。高樹臨清池，風驚夜來雨。
予心適無事，偶此成賓主。
[頁]卷,冊....[3948]352,11
第105筆
　　　　中夜起望西園值月上　柳宗元
覺聞繁露墜，開戶臨西園。寒月上東嶺，泠泠疏竹根。
石泉遠逾響，山鳥時一喧。倚楹遂至旦，寂寞將何言。
[頁]卷,冊....[3948]352,11
第106筆
　　　　零陵春望　柳宗元
平野春草綠，曉（一作晚）鶯啼遠林。日晴瀟湘渚，雲斷岣嶁岑。
仙駕不可望，世途非所任。凝情空景慕，萬里蒼梧陰。
[頁]卷,冊....[3948]352,11
第107筆
　　　　從崔中丞過盧少尹郊居　柳宗元
寓居湘岸四無鄰，世網難嬰每自珍。蒔（時吏切）藥閒庭延國老，（本草，甘草名國老。）開樽虛室（一作席）值賢人。
泉迴淺石依高柳，逕轉垂藤閒綠筠。聞道偏為五禽戲，出門鷗鳥更相親。
[頁]卷,冊....[3948]352,11
第108筆
　　　　夏晝偶作　柳宗元
南州溽暑醉如酒，隱几熟眠開北牖。日午獨覺無餘聲，山童隔竹敲茶臼。
[頁]卷,冊....[3948]352,11
第109筆
　　　　雨晴至江渡　柳宗元
江雨初晴思遠步，日西獨向愚溪渡。渡頭水落村逕成，撩亂浮槎在高樹。
[頁]卷,冊....[3948]352,11
第110筆
　　　　江雪　柳宗元
千山鳥飛絕，萬逕人蹤滅。孤舟蓑笠翁，獨釣寒江雪。
[頁]卷,冊....[3948]352,11
第111筆
　　　　冉溪（公易其名為愚溪者是也）　柳宗元
少時陳力希公侯，許國不復為身謀。風波一跌逝萬里，壯心瓦解空縲囚。
縲囚終老無餘事，願卜湘西冉溪地。卻學壽張樊敬侯，種漆南園待成器。
[頁]卷,冊....[3949]352,11
第112筆
　　　　法華寺西亭夜飲（得酒字）　柳宗元
〔祇〕（祗）樹夕陽亭，共傾三昧酒。霧暗水連階，月明花覆牖。
莫厭尊前醉，相看未白首。
[頁]卷,冊....[3949]352,11
第113筆
　　　　戲題石門長老東軒　柳宗元
石門長老身如夢，旃檀成林手所種。坐來念念非昔人，萬遍蓮花為誰用。
如今七十自忘機，貪愛都忘筋力微。莫向東軒春野望，花開日出雉皆飛。
[頁]卷,冊....[3949]352,11
第114筆
　　　　茅檐下始栽竹　柳宗元
瘴茅葺為宇，溽暑常侵肌。適有重膇疾，蒸鬱寧所宜。
東鄰幸導我，樹竹邀涼颸。欣然愜吾志，荷鍤西巖垂。
楚壤多怪石，墾鑿力以疲。江風忽雲暮，輿曳還相追。
蕭瑟過極浦，旖（音倚）旎（乃倚切）附幽墀。貞根期永固，貽爾寒泉滋。
夜窗遂不掩，羽扇寧復持。清冷集濃露，枕簟淒已知。
網（一作細）蟲依密葉，曉禽棲迥枝。豈伊紛囂間，重以心慮怡。
嘉爾亭亭質，自遠棄幽期。不見野蔓草，蓊蔚有華姿。
諒無凌寒（一作雲）色，豈與青山辭。
[頁]卷,冊....[3950]353,11
第115筆
　　　　種仙靈毗（本草，淫羊藿，即仙靈毗也。）　柳宗元
窮陋（一作巷）闕自養，癘氣劇囂煩。隆冬乏霜霰，日夕南風溫。
杖藜下庭際，曳踵不及門。門有野田吏，慰我飄零魂。
及言有靈藥，近在湘西原。服之不盈旬，蹩（蒲結切）（音薛）皆騰鶱。
笑忭前即吏，為我擢其根。蔚蔚遂充庭，英翹忽已繁。
晨起自採曝，杵臼通夜喧。靈和理內藏，攻疾貴自源。
擁覆逃積霧，伸舒委餘暄。奇功苟可徵，寧復資蘭蓀。
我聞畸人術，一氣中夜存。能令深深息，呼吸還歸跟（音根）。
疏放固難效，且以藥餌論。痿者不忘起，窮者寧復言。
神哉輔吾足，幸及兒女奔。
[頁]卷,冊....[3950]353,11
第116筆
　　　　種朮　柳宗元
守閒事服餌，採朮東山阿。東山幽且阻，疲苶（乃結切）煩經過。
戒徒斸靈根，封植閟天和。違爾澗底石，徹我庭中莎。
土膏滋玄液，松露墜繁柯。南東自成畝，繚繞紛相羅。
晨步佳色媚，夜眠幽氣多。離憂苟可怡，孰能知其他。
爨竹茹芳葉，寧慮瘵（側界切）與瘥。留連樹蕙辭，婉娩採薇歌。
悟拙甘自足，激清愧同波。單（音善）豹且理內，高門復如何。
[頁]卷,冊....[3951]353,11
第117筆
　　　　種白蘘（人羊切）荷　柳宗元
血（一作皿）蟲化為癘，夷俗多所神。銜猜每腊毒，謀富不為仁。
蔬果自遠至，盃酒盈肆陳。言甘中必苦，何用知其真。
華潔事外飾，尤病中州人。錢刀恐賈害，飢至益逡巡。
竄伏常戰慄，懷故逾悲辛。庶氏（一作民）有嘉草，攻禬事久泯。
炎帝垂靈編，言此殊足珍。崎嶇乃有得，託以全余身。
紛敷碧樹陰，眄睞心所親。
[頁]卷,冊....[3951]353,11
第118筆
　　　　新植海石榴　柳宗元
弱植不盈尺，遠意駐蓬瀛。月寒空階曙，幽夢綵雲生。
糞壤擢珠樹，莓苔插瓊英。芳根閟顏色，徂歲為誰榮。
[頁]卷,冊....[3951]353,11
第119筆
　　　　戲題階前芍藥　柳宗元
凡卉與時謝，妍華麗茲晨。攲紅醉濃露，窈窕留餘春。
孤賞白日暮，暄風動搖頻。夜窗藹芳氣，幽臥知相親。
願致溱洧贈，悠悠南國人。
[頁]卷,冊....[3951]353,11
第120筆
　　　　始見白髮題所植海石榴[3951]　柳宗元
幾年封植愛芳叢，韶豔朱顏竟不同。從此休論上春事，看成古木對衰翁。
[頁]卷,冊....[3952]353,11
第121筆
　　　　植靈壽木　柳宗元
白華照（一作鑒）寒水，怡我適野情。前趨問長老，重復欣嘉名。
蹇連易衰朽，方剛謝經營。敢期齒杖賜，聊且移孤莖。
叢萼中競秀，分房外舒英。柔條乍反植，勁節常對生。
循玩足忘疲，稍覺步武輕。安能事翦伐，持用資徒行。
[頁]卷,冊....[3952]353,11
第122筆
　　　　自衡陽移桂十餘本植零陵所住精舍　柳宗元
謫官去南裔，清湘繞靈岳。晨登蒹葭岸，霜景霽紛濁。
離披得幽桂，芳本欣盈握。火耕困煙燼，薪採久摧剝。
道旁且不願，岑嶺況悠邈。傾筐壅故壤，棲息期鸞鷟（仕角反）。
路遠清涼宮，一雨悟無學。南人始珍重，微我誰先覺。
芳意不可傳，丹心徒自渥。
[頁]卷,冊....[3952]353,11
第123筆
　　　　湘岸移木芙蓉植龍興精舍　柳宗元
有美不自蔽，安能守孤根。盈盈湘西岸，秋至風露繁。
麗影別寒水，穠芳委前軒。芰荷諒難雜，反此生高原。
[頁]卷,冊....[3952]353,11
第124筆
　　　　早梅　柳宗元
早梅發高樹，迥映楚天碧。朔吹飄夜香，繁霜滋曉白（一作日）。
欲為萬里贈，杳杳山水隔。寒英坐銷落，何用慰遠客。
[頁]卷,冊....[3952]353,11
第125筆
　　　　南中榮橘柚[3952]　柳宗元
橘柚懷貞質，受命此炎方。密林耀朱綠，晚歲有餘芳。
殊風限清漢，飛雪滯故鄉。攀條何所歎，北望熊與湘。（熊、湘，二山名。）
[頁]卷,冊....[3953]353,11
第126筆
　　　　紅蕉　柳宗元
晚英值窮節，綠潤含朱光。以茲正陽（一作陰）色，窈窕凌清霜。
遠物世所重，旅人心獨（一作所）傷。回暉眺林際，摵摵（一作戚戚）無遺芳。
[頁]卷,冊....[3953]353,11
第127筆
　　　　巽公院五詠　淨土堂　柳宗元
結習自無始，淪溺窮苦源。流形及茲世，始悟三空門。
華堂開淨域，圖像煥且繁。清泠焚眾香，微妙歌法言。
稽首愧導師，超遙謝塵昏。
[頁]卷,冊....[3953]353,11
第128筆
　　　　巽公院五詠　曲講堂　柳宗元
寂滅本非斷，文字安可離。曲堂何為設，高士方在斯。
聖默寄言宣，分別乃無知。趣中即空假，名相與誰期。
願言絕聞得，忘意聊思惟。
[頁]卷,冊....[3953]353,11
第129筆
　　　　巽公院五詠　禪堂　柳宗元
發地結菁茅，團團抱虛白。山花落幽戶，中有忘機客。
涉有本非取，照空不待析。萬籟俱緣生，窅然喧中寂。
心境本洞（一作同）如，鳥飛無遺跡。
[頁]卷,冊....[3953]353,11
第130筆
　　　　巽公院五詠　芙蓉亭[3953]　柳宗元
新亭俯朱檻，嘉木開芙蓉。清香晨風遠，溽彩寒露濃。
瀟灑出人世，低昂多異容。嘗聞色空喻，造物誰為工。
留連秋月晏，迢遞來山鐘。
[頁]卷,冊....[3954]353,11
第131筆
　　　　巽公院五詠　苦竹橋　柳宗元
危橋屬幽徑，繚繞穿疏林。迸籜分苦節，輕筠抱虛心。
俯瞰涓涓流，仰聆蕭蕭吟。差池下煙日，嘲（一作哳）鳴山禽。
諒無要津用，棲息有餘陰。
[頁]卷,冊....[3954]353,11
第132筆
　　　　梅雨　柳宗元
梅實迎時雨，蒼茫值晚春。愁深楚猿夜，夢斷越雞晨。
海霧連南極，江雲暗北津。素衣今盡化，非為帝京塵。
[頁]卷,冊....[3954]353,11
第133筆
　　　　零陵早春　柳宗元
問春從此去，幾日到秦原。憑寄還鄉夢，殷勤入故園。
[頁]卷,冊....[3954]353,11
第134筆
　　　　田家三首　柳宗元
蓐食徇所務，驅牛向東阡。雞鳴村巷白，夜色歸暮田。
札札耒耜聲，飛飛來烏鳶。竭茲筋力事，持用窮歲年。
盡輸助徭役，聊就空自眠。子孫日已長，世世還復然。

籬落隔煙火，農談四鄰夕。庭際秋蟲（一作蛩）鳴，疏麻方寂歷。
蠶絲盡輸稅，機杼空倚壁。里胥夜經過，雞黍事筵席。
各言官長峻，文字多督責。東鄉後租期，車轂陷泥澤。
公門少推恕，鞭朴恣狼籍。努力慎經營，肌膚真可惜。
迎新在此歲，唯恐踵前跡。
[3954]
古道饒疾藜，縈迴古城曲。蓼花被堤岸，陂水寒更綠。
是時收獲竟，落日多樵牧。風高榆柳疏，霜重梨棗熟。
行人迷去住，野鳥競棲宿。田翁笑相念，昏黑慎原陸。
今年幸少豐，無厭饘與粥。

[頁]卷,冊....[3955]353,11
第135筆
　　　　行路難三首　柳宗元
君不見夸父逐日窺虞淵，跳踉北海超崑侖。披霄決漢出沆漭，瞥裂左右遺星辰。
須臾力盡道渴死，狐鼠蜂蟻爭噬吞。北方竫人長九寸，開口抵掌更笑喧。
啾啾飲食滴與粒，生死亦足終天年。睢盱大志小成遂，坐使兒女相悲憐。

虞衡斤斧羅千山，工命採斫杙（音弋）與椽。深林土剪十取一，百牛連鞅摧雙轅。
萬圍千尋妨道路，東西蹶倒山火焚。遺餘毫末不見保，躪躒磵壑何當存。
群材未成質已夭，突兀哮豁空巖巒。柏梁天災武庫火，匠石狼顧相愁冤。
君不見南山棟梁益稀少，愛材養育誰復論。

飛雪斷道冰成梁，侯家熾炭雕玉房。蟠龍吐耀虎喙張，熊蹲豹躑爭低昂。
攢巒叢萼（五各反）射朱光，丹霞翠霧飄奇香。美人四向迴明璫，雪山冰谷晞太陽。
星躔奔走不得（一作可）止，奄忽雙燕棲虹梁。風臺露榭生光飾，死灰棄置參與商。
盛時一去貴反賤，桃笙葵扇安可當。

[頁]卷,冊....[3955]353,11
第136筆
　　　　聞籍田有感（元和五年十月，憲宗詔，來年正月十六日，東郊籍田。）　柳宗元
天田不日降皇輿，留滯長沙歲又除。宣室無由問釐（音禧）事，周南何處託成書。
[頁]卷,冊....[3955]353,11
第137筆
　　　　跂烏詞　柳宗元
城上日出群烏飛，鴉鴉爭赴朝陽枝。刷毛伸翼和且樂，爾獨落魄今何為。
無乃慕高近白日，三足妒爾令[3955]爾疾。無乃飢啼走道（一作路）旁，貪鮮攫肉人所傷。
翹肖獨足下叢薄，口銜低枝始能躍。還顧泥塗備螻蟻，仰看棟梁防燕雀。
左右六翮利如刀，踊身失勢不得高。支離無趾猶自免，努力低飛逃後患。
[頁]卷,冊....[3956]353,11
第138筆
　　　　籠鷹詞　柳宗元
淒風淅瀝飛嚴霜，蒼鷹上擊翻曙光。雲披霧裂虹蜺斷，霹靂掣電捎平岡。
砉（霍虢切）然勁翮翦荊棘，下攫狐兔騰蒼茫。爪毛吻血百鳥逝，獨立四顧時激昂。
炎風溽暑忽然至，羽翼脫落自摧藏。草中狸鼠足為患，一夕十顧驚且傷。
但願清商復為假，拔去萬累（一作里）雲間翔。
[頁]卷,冊....[3956]353,11
第139筆
　　　　放鷓鴣詞　柳宗元
楚越有鳥甘且腴，嘲嘲自名為鷓鴣。徇媒得食不復慮，機械潛發罹罝（音嗟）罦（音孚）。
羽毛摧折觸籠籞，煙火煽赫驚庖廚。鼎前芍藥調五味，膳夫攘腕左右視。
齊王不忍觳觫牛，簡子亦放邯鄲鳩。二子（一作君）得意猶念此，況我萬里為孤囚。
破籠展翅當遠去，同類相呼莫相顧。
[頁]卷,冊....[3956]353,11
第140筆
　　　　龜背戲　柳宗元
長安新技出宮掖，喧喧初遍王侯宅。玉盤滴瀝黃金錢，皎如文龜麗秋天。
八方定位開神卦，六甲離離齊上下。投變轉動玄機卑，星流霞破相參差。
四分五裂勢未已，出無入有誰能知。乍驚散漫無處所，須臾羅列已如故。
徒言萬事有盈虛，終朝一擲知勝負。脩門象棋不復貴，魏宮妝奩世所棄。
豈如瑞質耀奇文，願持千歲壽吾君。廟堂巾笥非余慕，錢刀兒女徒紛紛。
[頁]卷,冊....[3956]353,11
第141筆
　　　　聞黃鸝[3956]　柳宗元
倦聞子規朝暮聲，不意忽有黃鸝鳴。一聲夢斷楚江曲，滿眼故園春意生（一作草綠）。
目極（一作故園）千里無山河，麥芒際天搖清波。王畿優本少賦役，務閑酒熟饒經過。
此時晴煙最深處，舍南巷北遙相語。翻日迥度昆明飛，凌風邪看細柳翥。
我今誤落千萬山，身同傖人不思還。鄉禽何事亦來此，令我生心憶桑梓。
閉聲迴翅歸務速，西林紫椹行當熟。
[頁]卷,冊....[3957]353,11
第142筆
　　　　渾鴻臚宅聞歌效白紵　　柳宗元
翠帷雙卷出傾城，龍劍破匣霜月明。朱唇掩仰悄無聲，今簧玉磬宮中生。
下沈秋火激太清，天高地迥凝日晶，羽觴蕩漾何事傾。
[頁]卷,冊....[3957]353,11
第143筆
　　　　楊白花　柳宗元
楊白花，風吹渡江水。坐令宮樹無顏色，搖蕩春光千萬里。
茫茫曉日下長秋（一作林），哀歌未斷城鴉起。
[頁]卷,冊....[3957]353,11
第144筆
　　　　漁翁　柳宗元
漁翁夜傍西巖宿，曉汲清湘燃楚竹。煙銷日出不見人，〔欸〕（款）乃（音襖靄）一聲山水綠。
迴看天際下中流，巖上無心雲相逐。
[頁]卷,冊....[3957]353,11
第145筆
　　　　飲酒　柳宗元
今夕（一作旦）少愉樂，起坐開清尊。舉觴酹（音耒）先酒（始為酒者也），為（一作遺）我驅憂煩。
須臾心自殊，頓覺天地暄。連山變幽晦，綠水函晏溫。
藹藹南郭門，樹木一何繁。清陰可自庇，竟夕聞佳言。
盡醉無復辭，偃臥有芳蓀。彼哉晉楚富，此道未必存。
[頁]卷,冊....[3957]353,11
第146筆
　　　　讀書　柳宗元
幽沈謝世事，俯默（一作然）窺唐虞。上下觀古今，起伏千萬途。
遇欣或自笑，感戚亦以吁。縹帙各舒散，前後互相逾。
瘴痾擾靈府，日與往昔殊。臨文乍了了，徹卷兀若無。
竟夕誰與言，但與竹素俱。倦極便（一作更）倒臥，熟寐乃一蘇。
欠伸展肢體，吟詠心自愉。得意適其適，非願為世儒。
道盡即閉口，蕭散捐囚拘。巧者為我拙，智者為我愚。
書史足自悅，安用勤與劬。貴爾六尺軀，勿為名所驅。
[頁]卷,冊....[3958]353,11
第147筆
　　　　感遇二首（永州作）　柳宗元
西陸動涼氣，驚烏號北林。棲息豈殊性，集枯安可任。
鴻鵠去不返，勾吳阻且深。徒嗟日沈湎，丸鼓騖奇音。
東海久搖蕩，南風已駸駸。坐使青天暮，小星愁太陰。
眾情嗜姦利，居貨捐（一作損）千金。危根一以振，齊斧來相尋。
攬衣中夜起，感物涕盈襟。微霜眾所踐，誰念歲寒心。

旭日照寒野，鸒（音豫）斯起蒿萊。啁啾有餘樂，飛舞西陵隈。
迴風旦夕至，零葉委陳荄。所棲不足恃，鷹隼縱橫來。
[頁]卷,冊....[3958]353,11
第148筆
　　　　詠史　柳宗元
燕有黃金臺，遠致望諸君（樂毅為望諸君）。嗛嗛事強怨，三歲有奇勳。
悠哉闢疆理，東海漫浮雲。寧知世情異，嘉穀坐熇焚。
致令委金石，誰願蠢蠕（時兗切）群。風波欻（許勿切）潛構，遺恨意紛紜。
豈不善圖後，交私非所聞。為忠不顧內（一作內顧），晏子亦垂文。
[頁]卷,冊....[3958]353,11
第149筆
　　　　詠三良[3958]　柳宗元
束帶值明后，顧盼流輝光。一心在陳力，鼎列夸四方。
款款效忠信，恩義皎如霜。生時亮同體，死沒寧分張。
壯軀閉幽隧，猛志填黃腸。殉死禮所非，況乃用其良。
霸基弊不振，晉楚更張皇。疾病命固亂，魏氏言有章。
從邪陷厥父，吾欲討彼狂。
[頁]卷,冊....[3959]353,11
第150筆
　　　　詠荊軻　柳宗元
燕秦不兩立，太子已為虞。千金奉短計，匕首荊卿趨。
窮年徇所欲，兵勢且見屠。微言激幽憤，怒目辭燕都。
朔風動易水，揮爵前長驅。函首致宿怨，獻田開版圖。
炯然耀（一作曜）電光，掌握罔正（一作匹）夫。造端何其銳，臨事竟趑趄。
長虹吐白日，倉卒反受誅。按劍赫憑怒，風雷助號呼。
慈父斷子首，狂走無容軀。夷城芟七族，臺觀皆焚汙。
始期憂患弭，卒動災禍樞。秦皇本詐力，事與桓公殊。
奈何效曹子，實謂勇且愚。世傳故奪謬，太史徵無且。
[頁]卷,冊....[3959]353,11
第151筆
　　　　掩役夫張進骸　柳宗元
生死悠悠爾，一氣聚散之。偶來紛喜怒，奄忽已復辭。
為役孰賤辱，為貴非神奇。一朝纊息定，枯巧無妍媸。
生平勤皂櫪，剉秣不告疲。既死給槥櫝，葬之東山基。
奈何值崩湍，蕩析臨路垂。髐然暴百骸（一作體），散亂不復支。
從者幸告余，睠之涓然悲。貓虎獲迎祭，犬馬有蓋帷。
佇立唁爾魂，豈復識此為。畚（音本）鍤載埋瘞，溝瀆護其危。
我心得所安，不謂爾有知。掩骼著春令，茲焉適其時。
及物非吾事（一作輩），聊且顧爾私。
[頁]卷,冊....[3959]353,11
第152筆
　　　　省試觀慶雲圖詩[3959]　柳宗元
設色既（一作初，一作方）成象，卿雲示國都。九天開祕祉，百辟贊嘉謨。
抱日依龍袞，非煙近御爐。高標連汗漫，迥（一作迴）望接虛無。
裂素榮光發，舒華瑞色敷。恆將配堯德，垂慶代河圖。
[頁]卷,冊....[3960]353,11
第153筆
　　　　春懷故園　柳宗元
九扈鳴已晚，楚鄉農事春。悠悠故池水，空待灌園人。
[頁]卷,冊....[3960]353,11