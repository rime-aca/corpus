第1筆
　　　　妓席與杜牧之同詠　張祜
　　祜、杜牧
骰子逡巡裹手拈，無因得見玉纖纖（牧）。但知報道金釵落，髣還應露指尖（祜）。
[頁]卷,冊....[8916]792,22
第2筆
　　　　同趙二十二訪張明府郊居聯句　杜牧
　　牧、趙嘏
陶潛官罷酒缾空，門掩楊花一夜風（牧）。古調詩吟山色裏，無弦琴在月明中（嘏）。
遠檐高樹宜幽鳥，出岫孤雲逐晚虹（牧）。別後東籬數枝菊，不知閒醉與誰同（嘏）。
[頁]卷,冊....[8916]792,22
第3筆
　　　　遊長安諸寺聯句（并序）　段成式
　　武宗癸亥三年夏，予與張君希復善繼同官祕書，鄭君符夢復連職仙局
　　，會假日，遊大興善寺，因問兩京〔新〕（雜）記及目記，多所遺略
　　乃約一旨尋兩街寺，以街東興善為首，二記所不具，則別錄之，遊及
　　慈恩，初知官將并寺，僧眾草草，乃泛問一二人及記塔下畫跡，遊於
　　此遂絕，後三年，予職於京洛，及刺安成，至大中七年歸京，在外六
　　甲子，所留書籍，揃壞居半，於故簡中睹與二亡友遊寺，瀝血淚交，
　　當時造適樂事，邈不可追，復方刊整，才足續穿蠹，然十亡五六矣。
　　靖恭坊大興善寺（寺取大興兩坊名一字為名，新記云：優填像，總章
　　初為火所燒，據梁時西域優填在荊州，言隋自臺城移來此寺，非也，
　　今又有栴檀像，開目，其工頗拙，尤差謬矣。○不空三藏塔前多老松
　　，歲旱則官伐其枝為龍骨以祈雨，蓋三藏役龍，意其木必有靈也。○
　　東廊之南素和尚院庭，有青桐四株，素之手植，元和中，卿相〔多〕
　　遊此院，桐至夏有汗，汙人衣如輠脂，不可澣，昭國東門鄭相嘗與丞
　　郎數人避暑，惡其汗，謂素曰：弟子為和尚伐此木，各植一松也，及
　　暮，素戲祝木曰：我植汝二十餘年，汝以汗為人所惡，來歲若復有汗
　　，我必薪汝，自是無汗，寶慶末，予見說已十五年無汗矣，素公不出
　　院，轉法華經三萬七千部，夜常有貉子聽經，齋時鳥鵲就掌取食，長
　　慶初，庭前牡丹一朵合歡，有僧玄幽題此院詩。警句云：三萬蓮經三
　　十春，半生不蹋院門塵。○左顧蛤像，舊傳云：隋帝嗜蛤，所食必兼
　　蛤味，數逾千萬矣，忽有一蛤，椎擊如舊，帝異之，寘諸几上，一夜
　　有光，及明，肉自脫，中有一佛二菩薩像，帝悲悔，誓不食蛤，非陳
　　宣帝。）
第4筆
　　　　老青松桐聯二十字絕句　段成式
　　成式、張希復、鄭符（字夢復，官校書郎。）
有松堪繫馬，遇缽更投針。記得湯師句，高禪助朗吟（成式）。
乘晴入精舍，語默想東林。盡是忘機侶，誰驚息[8917]影禽（希復）。
一雨微塵盡，支郎許數過。方同嗅薝蔔，不用算多羅（符）。
[頁]卷,冊....[8918]792,22
第5筆
　　　　蛤像聯二十字絕句　段成式
　　成式、張希復
相好全如梵，端倪祗為隋。寧同蚌頑惡，但與鷸相持（成式）。
雖因雀變化，不逐月虧盈。縱有天中匠，神工詎可成（希復）。
[頁]卷,冊....[8918]792,22
第6筆
　　　　聖柱聯句（上有鐵索跡）　段成式
　　成式、張希復
天心惟助善，聖跡此開陽（成式）。載恐雷輪重，疑電索長（希復）。
上衝挾螮蝀，不動束鋃鐺（成式）。飢鳥未曾啄，乖龍寧敢藏（希復）。
[頁]卷,冊....[8918]792,22
第7筆
　　長樂坊安國寺（紅樓，睿宗在藩時舞榭，東禪院亦曰木塔院，院門西
　　北廊五壁，吳道子弟子釋思道畫釋梵八部，不施彩色，尚有典刑。○
　　禪師法空影堂，世號吉州空者，久養一騾，將終，鳴走而死，有弟子
　　允嵩患風，常於空室埋一柱鎖之，僧難輒愈。○佛殿，開元初明皇拆
　　寢室施之，當陽彌勒〔像〕法空自光明寺移來建都寺時，此像在村蘭
　　若中，往往放光，因號光明寺，寺在懷遠坊，後為延火所燒，唯像獨
　　存。法空初移像時，索大如虎口，數十牛曳之，索斷不動，法空執爐
　　，依法作禮九拜，泣涕發誓，像身忽暴暴作聲，自迸分為數十段，不
　　終日移至寺焉。○利涉塑堂，元和中取其處〔為〕聖容院，遷像廡下
　　，上忽夢一僧，形容奇偉，訴曰：暴露數日，豈聖君意耶。及明，駕
　　卒，驗問如夢，即令移就堂中，側施帷帳。○光明寺中鬼子母及文惠
　　太子塑像，舉止態度如生，工名李岫。○山庭院，古木崇阜，幽若山
　　谷，當時輦土營之。○上座璘公院，有穗柏一株，衢柯〔偃〕覆，下
　　坐十餘人。）[8918]
第8筆
　　　　紅樓聯句（隱侯體）　段成式
　　成式、張希復
重疊碎晴空，餘霞更照紅。蟬蹤近鳷鵲，鳥道接相風（希復）。
苔靜金輪路，雲輕白日宮（元和中，帝幸此宮。）。壁詩傳謝客（詞人陳至題此院詩云：藻井尚寒龍跡在，紅樓初起日光通。）。門牓占休公。（廣宣上人住此院，有詩名。時號紅樓集，成式。）
[頁]卷,冊....[8919]792,22
第9筆
　　　　穗柏聯句　段成式
　　成式、張希復
一院暑難侵，莓苔共影深。標枝爭息鳥，餘吹正開襟（成式）。
宿雨香添色，殘陽石在陰。乘閒動詩意，助靜入禪心（希復）。
[頁]卷,冊....[8919]792,22
第10筆
　　　　題璘公院（一言至七言，每人占兩題）　段成式
　　成式、鄭符
靜，虛。熱際，安居（符）。
龕燈斂，印香除。東林賓客，西澗圖書。
檐外垂青豆，經中發白蕖。縱辯宗因袞袞，忘言理事如如（成式竟）。
泉臺定將入流否，鄰笛足疑清梵餘（成式新度）。
[頁]卷,冊....[8919]792,22
第11筆
　　常樂坊趙景公寺（隋開皇三年置，本曰弘善寺，十八年改焉，南中三
　　門裏東壁上，吳道玄白畫地獄變，筆力勁怒，變狀陰怪，睹之不覺毛
　　戴，吳畫中得意處，三階院西廊下范長壽西方變及十六對觀寶池，尤
　　妙絕，諦視之，覺水入浮壁，院門上白畫樹石，頗似閻立德，余攜立
　　〔德行〕天祠粉本驗之無異，（之）西中三門裏門南，吳生畫龍及刷
　　天王鬚，筆蹟如鐵，有執爐天女，竊眸欲語。）[8919]
第12筆
　　　　吳畫聯句　段成式
　　成式、張希復、鄭符、昇上人
慘澹十堵內，吳生縱狂跡。風雲將逼人，神鬼如脫壁（成式）。
其中龍最怪，張甲方汗栗。黑雲夜窸窣，焉知不霹靂（希復）。
此際忽仙子，獵獵衣舄奕。妙瞬乍疑生，參差奪人魄（符）。
往往乘猛虎，衝梁聳奇石。蒼峭束高泉，角膝驚攲側（成式）。
冥獄不可視，毛戴腋流液。苟能水成河，剎那沈火宅（昇上人）。
[頁]卷,冊....[8920]792,22
第13筆
　　　　題約公院　段成式
　　成式、張希復、鄭符、昇上人
印火熒熒，燈續燄青（希復）。七俱胝咒，四阿含經（成式）。
各錄佳語，聊事素屏（符）。丈室安居，延賓不扃（昇上人）。
[頁]卷,冊....[8920]792,22
第14筆
　　大同坊雲華寺（大曆初，僧儼講經，天雨花，至地只尺而滅，夜有光
　　燭室，敕改為雲華，儼即康藏之師也，康本住恭靖里氈曲，忽睹光如
　　輪，眾人皆見，遂尋光至儼講經所滅，佛殿西廊立高僧一十六身。天
　　寶初，自南內移來，畫跡拙俗，觀音堂在寺西北隅。建中末，百姓屈
　　嚴患瘡且死，夢一菩薩摩其瘡曰：我住雲華寺，嚴驚覺，汗流數日而
　　愈，因詣旨尋檢，至聖畫堂，見菩薩一如其睹，傾城百姓瞻禮，嚴遂
　　立社，建堂移之。）
第15筆
　　　　偶聯句　段成式
　　成式、鄭符、張希復、昇上人
共入夕陽寺，因窺甘露門（昇上人）。清香惹苔蘚，忍草雜蘭蓀（符）。
捷偈飛鉗答，新詩倚杖論（成式）。壞幡標古剎，聖畫煥崇垣（希復）。
豈慕穿籠鳥，難防在牖猿（成式）。一音唯一性，三語更三幡（希復）。
[頁]卷,冊....[8920]792,22
第16筆
　　道政坊寶應寺（韓幹，藍田人，少時常為酒家送酒，王右丞兄弟未遇
　　，每貰酒漫遊，幹常徵債於王家，乃戲畫地為人馬，右丞精思丹青，
　　奇其意趣，乃歲與錢二萬，令學畫十餘年，今寺中釋梵天女，悉齊公
　　妓小小等寫真也。寺有韓幹畫下生彌勒，衣紫袈裟，右邊仰面菩薩及
　　二師子，尤入神。又有〔王家〕舊鐵石及齊公〔所〕喪一歲子，漆之
　　如羅羅，每盆供日出之，寺中彌勒殿，齊公寢堂也，東廊北面楊岫
　　之畫鬼神，齊公嫌其筆蹟不工，故止一堵。）[8921]
第17筆
　　　　僧房聯句　段成式
　　成式、張希復
古畫思匡嶺，上方疑傅巖。蝶閒移忍草，蟬曉揭高杉（成式）。
香字消芝印，金經發茞函。井通松底脈，書坼洞中緘（希復）。
[頁]卷,冊....[8921]792,22
第18筆
　　　　小小寫真聯句　段成式
　　成式、鄭符、張希復
如生小小真，猶自未棲塵（符）。褕袂將離座，斜柯欲近人（成式）。
昔時知出眾，情寵占橫棟（希復）。不遣遊張巷，豈教窺宋鄰（符）。
庾樓吹笛裂，弘閣賞歌新〔成式〕。蟬怯纖腰步，蛾驚半額顰（希復）。
圖形誰有術，買笑詎辭貧（成式）。複隴迷村徑，重泉隔漢津（符）。
同心知作羽，比目定為鱗（希復）。殘月巫山夕，餘霞洛浦晨（成式）。
[頁]卷,冊....[8921]792,22
第19筆
　　平康坊菩薩寺（佛殿東西障日，及諸柱上圖畫，是東廊蹟，舊鄭法士
　　畫，開元中，因屋壞移入大佛殿內北壁石堂前，東壁上吳道玄畫智度
　　論。色偈、變偈是吳自題，筆蹟遒勁，如磔鬼神毛髮，次堵畫禮骨仙
　　人，天衣飛揚，滿壁風動，佛殿內後壁，吳道子畫消災經事，樹石古
　　嶮。元和中，上欲令移之，慮其摧壞，乃下詔擇畫手寫進，佛殿內槽
　　〔東〕壁維摩變，舍利弗角[8921]膝而轉。元和末，俗講僧文淑裝之
　　，筆蹟盡矣，故興元鄭公尚書題此壁僧院詩曰：但慮彩色汙，無虞臂
　　胛肥，置寺碑陰，雕飾奇巧，相傳鄭法士所起樣也，初會覺上人以利
　　施起宅千餘畝，工畢，釀酒百石，列缾甕於兩廊下，引吳道玄觀之，
　　因謂曰：檀越為我畫，以是賞之，吳生嗜酒，且利賞，欣然而許，予
　　以縱跡似不及景公寺畫中三門內東門神。善繼云：是吳生弟子王耐兒
　　之手也。）
第20筆
　　　　書事聯句　段成式
　　成式、鄭符、張希復、昇上人
悉為無事者，任被俗流憎（符）。客異干時客，僧非出院僧（成式）。
遠聞疏牖磬，曉辨密龕燈（希復）。步觸珠旛響，吟窺缽水澄（符）。
句饒方外趣，遊愜社中朋（成式）。靜裏已馴鴿，齋中亦好鷹（希復）。
金塗筆是褧，彩溜紙非繒（升上人）。錫杖已剋鍛，田衣從懷塍（成式）。
占床暫一脅，卷箔賴長肱（希復）。佛日初開照，魔天破幾層（成式）。
咒中陳秘計，論處正先登（希復）。勇帶綻針石，危防丘井藤（昇上人）。
[頁]卷,冊....[8922]792,22
第21筆
　　光宅坊光宅寺（本官蒲萄園中禪師影堂，師號惠中，肅宗上元二年徵
　　至京師，初居此寺。詔云：杖錫而來，京師非遠，齋心已久，副朕虛
　　懷。）
第22筆
　　　　中禪師影堂聯句　段成式
　　成式、張希復、鄭符、昇上人
名下固無虛，敖曹貌嚴毅。洞達見空王，圓融入佛地（希復）。
一言當要害，忽忽醒諸醉。不動須彌山，多方辯無匱（符）。
坦率對萬乘，偈答無所避。爾如毘沙門，外形如脫履（成式）。
但以理為量，不語怪力事。木石摧貢[8922]高，慈悲引貪恚（昇上人）。
當時乏支許，何人契深致。隨宜詎說三，直下開不二（成式）。
[頁]卷,冊....[8923]792,22
第23筆
　　翊善坊保壽寺（本高力士宅，天寶九載，舍為寺，初鑄鐘成，力士設
　　齋慶之，舉朝畢至，一擊百千，有規其意，連擊二十杵，經藏閣規創
　　危巧，二塔火珠，受十餘斛，河陽從事李涿性好奇古，與僧智增善，
　　嘗俱至此寺，觀庫中舊物，忽於破甕中得一物如被，幅裂汙坌，觸而
　　塵起，涿徐視之，乃畫也。因以州縣圖三及縑三十獲之，令家人裝治
　　之，大十餘幅，訪于常侍柳公權，方知張萱所畫石橋圖也，玄宗賜高
　　力士，因留寺中，後為鬻畫人宗牧言於左軍，尋有小使領軍卒數十人
　　至宅，宣敕取之，即日進入。先帝好古，見之大悅，命張於盧韶院，
　　寺見有先天菩薩幀，本起成都妙積寺，開元初，有尼魏八師者，常念
　　大悲咒，雙流縣民劉乙名意兒，年十一，自欲事魏尼，遣之不去，常
　　於奧室立禪。白魏云：先天菩薩見身此地，篩於灰庭，一夕有巨跡數
　　尺，輪理成就，因謁畫工，隨意設色，悉不如意，有僧楊法自言能畫
　　，意兒常合掌瞻仰，然後指授之，以近十稔，工方就，後塑先天菩薩
　　，凡二百四十二首，首如塔勢，分臂如意，蔓其牓子，有一百四十日
　　鳥樹，一鳳四翅，水肚樹，所題深怪，不可詳悉。畫樣凡十五卷，柳
　　七師者，崔寧之甥，分三卷，往上都流行，時魏奉古為長史。進之，
　　後因四月八日賜高力士，今成都者，是其次本。）
第24筆
　　　　光天幀讚聯句　段成式
　　成式、張希復、鄭符
觀音化身，厥形孔怪。胣腦淫厲，眾魔膜拜（希復）。
指夢鴻紛，牓列區界。其事明張，何不可解（成式）。
閻阿德川，大士先天。眾象參羅，福源田田（符）。
百億花發，百千燈然。膠如〔絡繹〕（終澤），浩汗連綿（希復）。
燄摩界戚，洛迦苦霽。正念皈依，眾青如篲（成式）。
戾滓可汰，癡膜可蛻。稽首如空，睟容若睇（希復）。
闡提墨師，睹而面之。寸念不生，未遇乎而（成式）。
[頁]卷,冊....[8923]792,22
第25筆
　　宣陽坊靜域寺（本太穆皇后宅，〔寺僧〕（僧寺）云：三階院門外是
　　神堯皇帝射孔雀處，禪門內外，遊目記云：王昭隱畫，門西裏面，和
　　修吉龍王有靈，門外之西，大目藥叉及北方天王甚奇猛，門東裏面賢
　　門也野叉部落，鬼首上蟠蛇，汗煙可懼，東廊樹石嶮怪，高僧亦怪。
　　西廊萬菩薩院門裏南壁，皇甫軫畫鬼神及鵰，形勢若脫，軫與吳道玄
　　同時，吳以其藝逼己，募人殺之。萬菩薩堂內有寶塔，以小金銅塔數
　　百飾之。大曆中，將作劉監有子，合手出胎，七歲念法華經，及卒，
　　焚之，得舍利數十粒，分藏於金銅塔中。善繼云：合是劉銛，佛殿東
　　廊有古佛堂，其地本雍村，堂中像設，悉是石作。相傳云：隋恭帝終
　　此室。）
第26筆
　　　　三階院聯句　段成式
　　成式、張希復、鄭符
密密助堂堂，隋人歌桑。雙弧摧孔雀，一矢隕貪狼（成式）。
百步望雲立，九規看月張。獲蛟徒破浪，中乙漫如牆（希復）。
還似貫金鼓，更疑穿石梁。因添挽河力，為滅射天狂（成式）。
絕藝卻南牧，英聲來鬼方。麗龜何足敵，殪豕未為長（符）。
龍臂勝猿臂，星芒超箭芒。虛誇絕高鳥，垂拱議明堂（成式）。
[頁]卷,冊....[8924]792,22
第27筆
　　崇義坊招福院（本曰正覺，國初毀，以其地立第賜諸王，睿宗在藩居
　　之。乾封二年，移長寧公主佛堂於此，重建此寺。）
第28筆
　　　　贈諸上人聯句　段成式
　　成式、張希復
翻了西天偈，燒餘梵宇香。撚眉愁俗客，支頰背殘陽（成式）。
洲號惟思沃，山名祗記匡。辨中摧世智，定裏破魔強（希復）。
許叡禪心徹，湯休詩思長。朗吟疏磬斷，久語貫珠妨（成式）。
乘興書芭葉，閒來入豆房。漫題存古壁，怪畫匝長廊（希復）。
[頁]卷,冊....[8924]792,22
第29筆
　　招國坊崇濟寺（寺內有天后織成蛟龍披襖子及繡衣六事，東廊從南第
　　二院，有宣律師製袈裟堂，曼殊堂有松數株甚奇。）[8925]
第30筆
　　　　奇松聯二十字絕句　段成式
　　成式、張希復、鄭符、昇上人
杉松何相疏，榆柳方迥屑。無人擅談柄，一枝不敢折（成式）。
中庭苔蘚深，吹餘鳴佛禽。至於摧折枝，凡草猶避陰（希復）。
僻徑根從露，閒房枝任侵。一株風正好，來助碧雲吟（符）。
時時掃窗聲，重露滴寒砌。風颭一枝遒，閒窺別生勢（昇上人）。
偃蓋入樓妨，盤根侵井窄。高僧獨惆悵，為與澄嵐隔（成式）。
[頁]卷,冊....[8925]792,22
第32筆
　　　　閒中好　段成式
　　成式、鄭符、張希復
閒中好，盡日松為侶。此趣人不知，輕風度僧語（符）。
閒中好，塵務不縈心。坐對當窗木，看移三面陰（成式）。
閒中好，幽磬度聲遲。卷上論題肇，畫中僧姓支（希復）。
[頁]卷,冊....[8925]792,22
第33筆
　　崇仁坊資聖寺（淨土院門外，相傳吳生一夕秉燭醉畫，就中戟手，視
　　之惡駭，院門裏，盧稜伽常學吳勢，吳亦授以手訣，乃畫總持三門寺
　　。方半，吳大賞之，謂人曰：稜伽不得心訣，用思太苦，其能久乎。
　　畫畢而卒，中門窗間，吳畫高僧，韋述贊，李嚴書，中三門外兩面上
　　層，不知何人畫，人物頗類閻令，寺西廊北隅楊坦畫近塔天女，明睇
　　將瞬，團塔院北堂，有鐵觀音，[8925]高三丈餘，觀音院兩廊四十二
　　賢聖，韓幹畫，元中書贊，東廊北頭散馬，不意見者，如將嘶蹀。聖
　　僧中龍樹、商那和修絕妙，團塔上菩薩，李真畫，四面花鳥，邊鸞畫
　　，藥師菩薩頂上莪葵尤佳，塔中藏千部妙法蓮華經。）
第34筆
　　　　諸畫聯句（柏梁體）　段成式
　　成式、張希復、鄭符
吳生畫勇矛戟攢（成式），出變奇勢千萬端（希復）。蒼蒼鬼怪層壁寬（符），睹之忽忽毛髮寒（成式）。
稜伽之力所疲殫（成式），李真周昉優劣難（符）。活禽生卉推邊鸞（成式），花房嫩彩猶未乾（希復）。
韓幹變態如激湍（符），惜哉壁畫世未殫〔成式〕。後人新畫何汗漫（希復）。
[頁]卷,冊....[8926]792,22