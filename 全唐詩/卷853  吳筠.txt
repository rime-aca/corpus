第1筆
　　　　遊仙二十四首　吳筠
啟冊觀往載，搖懷考今情。終古已寂寂，舉世何營營。
悟彼眾仙妙，超然含至精。凝神契沖玄，化服凌太清。
心同宇宙廣，體合雲霞輕。翔風吹羽蓋，慶霄拂霓旌。
龍駕朝紫微，後天保令名。豈如寰中士，軒冕矜暫榮。

鸞鳳棲瑤林，雕鶚集平楚。飲啄本殊好，翱翔終異所。
吾方遺諠囂，立節慕高舉。解茲區中戀，結彼霄外侶。
誰謂天路遐，感通自無阻。

愍俗從遷謝，尋仙去淪沒。三元有真人，與我生道骨。
凌晨吸丹景，入夜飲黃月。百關彌調暢，方寸益清越。
棲神合虛無，洞覽周恍惚。不覺隨玉皇，焚香詣金闕。

西龜初定籙，東華已校名。三官無遺譴，七祖升雲軿。
體妙塵累隔，心微玄化并。一朝出天地，億載猶童嬰。
使我齊浩劫，蕭蕭宴玉清。
[9641]
怡神在靈府，皎皎含清澄。仙經不吾欺，輕舉信有徵。
疇昔希道念，而今果天矜。豈非陰功著，乃致白日升。
焉用過洞府，吾其越朱陵。

高真誠寥邈，道合不我遺。孰謂姑射遠，神人可同嬉。
結駕從之遊，飄飄出天垂。不理人自化，神凝物無疵。
因知至精感，足以和四時。

碧海廣無際，三山高不極。金臺羅中天，羽客恣遊息。
霞液朝可飲，虹芝晚堪食。嘯歌自忘心，騰舉寧假翼。
保壽同三光，安能紀千億。

將過太帝宮，暫詣扶桑處。真童已相迓，為我清宿霧。
海若寧洪濤，羲和止奔馭。五雲結層閣，八景動飛興。
青霞正可挹，丹椹時一遇。留我宴玉堂，歸軒不令遽。

欲超洞陽界，試鑒丹極表。赤帝躍火龍，炎官控朱鳥。
導我升絳府，長驅出天杪。陽靈赫重暉，四達何皎皎。
為爾流飄風，群生遂無夭。

予因詣金母，飛蓋超西極。遂入素中天，停輪太濛側。
若華拂流影，不使白日匿。傾曦復亭午，六合無暝色。
道化隨感遷，此理誰能測。

九龍何蜿蜿，載我升雲綱。臨睨懷舊國，風塵混蒼茫。
依依遠人寰，去去邇帝鄉。上超星辰紀，下視日月光。
倏已過太微，天居煥煌煌。

停驂太儀側，整服金闕前。肅肅承上帝，鏘鏘會群仙。
鴻鑪發靈香（一作音），廣廡張釣天。玉醴洽中座，霞膏充四筵。
良期無終極，俛仰移億年。
[9642]
峻朗妙門闢，澄微真鑒通。瓊林九霞上，金閣三天中。
飛虯躍慶雲，翔鶴摶靈風。鬱彼玉京會，仙期六合同。

予昇至陽元（一作源），欲憩明霞館。飄飄瓊輪舉，曄曄金景散。
結虛成萬有，高妙咸可玩。玉山鬱嵯峨，琅海杳無岸。
暫賞過千椿，遐齡誰復算。

招攜紫陽友，合宴玉清臺。排景羽衣振，浮空雲駕來。
靈旛七曜動，瓊障九光開。鳳舞龍璈奏，虯軒殊未迴。

高升紫極上，宴此玄都岑。玉藻散奇香，瓊柯流雅音。
靈風生太漠，習習吹人襟。體混希微廣，神凝空洞深。
蕭然宇宙外，自得乾坤心。

晨登千仞嶺，俯瞰四人居。原野間城邑，山河分里閭。
眇彼埃塵中，爭奔聲利途。百齡寵辱盡，萬事皆為虛。
自昔無成功，安能與爾俱。將期駕雲景，超跡升天衢。

骨鍊體彌清，鑒明塵已絕。恬夷宇宙泰，煥朗天光徹。
羽服參煙霄，童顏皎冰雪。隱符千魔駭，鳴玉萬帝悅。
遂使區宇中，祅氣永淪滅。

朝逾弱水北，夕憩鍾山頂。顓頊清玄宮，禺強掃幽境。
燭龍發神曜，陰野彌煥炳。導達三氣和，驅除六天靜。
玉樓互相暉，煙客何秀穎。一舉流霞津，千年在俄傾。

揚蓋造辰極，乘煙遊閬風。上元降玉闥，王母開琳宮。
天人何濟濟，高會碧堂中。列侍奏雲歌，真音滿太空。
千年紫柰熟，四劫靈瓜豐。斯樂異荒讌，陶陶殊未終。
[9643]
整駕辭五嶽，排煙凌九霄。紛然太虛中，羽旆更相招。
且盼蓬壺近，誰言崑閬遙。悠悠竟安適，仰赴三天朝。

予招三清友，迥出九天上。撓挑絕漠中，差池遙相望。
大空含常明，八外無隱障。鸞鳳有逸翮，泠然恣飄颺。
寥寥唯玄虛，至樂在神王。

縱身太霞上，眇眇虛中浮。八威先啟行，五老同我遊。
靈景何灼灼，祥風正寥寥。嘯歌振長空，逸響清且柔。
遨嬉無跡賞，顧眄皆真儔。不疾而自速，萬天俄已周。

返視太初先，與道冥至一。空洞凝真精，乃為虛中實。
變通有常性，合散無定質。不行迅飛電，隱曜光白日。
玄棲忘玄深，無得固無失。

[頁]卷,冊....[9644]853,24
第2筆
　　　　覽古十四首　吳筠
聖人重周濟，明道欲救時。孔席不暇暖，墨突何嘗緇。
興言振頹綱，將以有所維。君臣恣淫惑，風俗日凋衰。
三代業遽隕，七雄遂交馳。庶物墜塗炭，區中若棼絲。
秦皇燎儒術，方冊靡孑遺。大漢歷五葉，斯文復崇推。
乃驗經籍道，與世同屯夷。弛張固天意，設教安能持。

興亡道之運，否泰理所全。奈何淳古風，既往不復旋。
三皇已散朴，五帝初尚賢。王業與霸功，浮偽日以宣。
忠誠及狙詐，殽混安可甄。餘智入九霄，守愚淪重泉。
永懷巢居時，感涕徒泫然。

棟宇代巢穴，其來自三皇。跡生固為累，經始增百王。
瑤臺既滅夏，瓊室復隕湯。覆車世不悟，秦氏興阿房。
繼踵迷反正，漢家崇建章。力役弊萬人，瑰奇殫八方。
徇志仍未極，促齡已云亡。侈靡竟何在，荊榛生[9644]廟堂。

閒居覽前載，惻彼商與秦。所殘必忠良，所寶皆兇嚚。
昵諛方自聖，不悟禍滅身。箕子作周輔，孫通為漢臣。
洪範及禮儀，後王用經綸。

吾觀采苓什，復感青蠅詩。讒佞亂忠孝，古今同所悲。
姦邪起狡猾，骨肉相殘夷。漢儲殞江充，晉嗣滅驪姬。
天性猶可間，君臣固其宜。子胥烹吳鼎，文種斷越鈹。
屈原沈湘流，厥戚咸自貽。何不若范蠡，扁舟無還期。

嘗稽真仙道，清寂祛眾煩。秦皇及漢武，焉得遊其藩。
情擾萬機屑，位驕四海尊。既欲先宇宙，仍規後乾坤。
崇高與久遠，物莫能兩存。矧乃恣所慾，荒淫伐靈根。
金膏恃延期，玉色復動魂。征戰窮外域，殺傷被中原。
天鑒諒難誣，神理不可諼。安期返蓬萊，王母還崑崙。
異術終莫告，悲哉竟何言。

魯侯祈政術，尼父從棄捐。漢主思英才，賈生被（一作亦）排遷。
始皇重韓子，及睹乃不全。武帝愛（一作欽）相如，既徵復忘賢。
貴遠世咸爾，賤今理共然。方知古來主，難以效當年。

食其昔未偶，落魄為狂生。一朝君臣契，雄辯何縱橫。
運籌康漢業，憑軾下齊城。既以智所達，還為智所烹。
豈若終貧賤，酣歌本無營。

晁錯抱遠策，為君納良規。削彼諸侯權，永用得所宜。
姦臣負舊隙，乘釁謀相危。世主竟不辨，身戮宗且夷。
漢景稱欽明，濫罰猶如斯。比干與龍逢，殘害何足悲。

絳侯成大績，賞厚位仍尊。一朝對獄吏，榮辱安可論。
蘇生佩六印，奕奕為殃源。主父食五鼎，昭昭成禍[9645]根。
李斯佐二辟，巨釁鍾其門。霍孟翼三后，伊戚及後昆。
天人忌盈滿，茲理固永存。方知得意者，何必乘朱輪。
滅景棲遠壑，弦歌對清樽。二疏返海濱，蔣詡歸林園。
蕭灑去物累，此謀誠足敦。

至人順通塞，委命固無疵。吾觀太史公，可謂識道規。
留滯焉足憤，感懷殄生涯。吾歎龔夫子，秉義確不移。
晦跡一何晚，天年夭當時。薰膏自銷鑠，楚老空餘悲。

達者貴量力，至人尚知幾。京房洞幽贊，神奧咸發揮。
如何嫉元惡，不悟禍所歸。謀物闇謀已，誰言爾精微（以上二首一本作一首）。

玄元明知止，大雅尚保躬。茂先洽聞者，幽賾咸該通。
弱年賦鷦鷯，可謂達養蒙。晚節希鸞鵠，長飛戾曾穹。
知進不知退，遂令其道窮。伊昔辨福初，胡為迷禍終。
方驗嘉遁客，永貞天壤同。

聖人垂大訓，奧義不苟設。天道殃頑兇，神明祐懿哲。
斯言猶影響，安得復迴穴。鯀瞍誕英睿，唐虞育昏孽。
盜跖何延期，顏生乃短折。魯隱全克讓，禍機遂潛結。
楚穆肆巨逆，福柄奚赫烈。田常弒其主，祚國久罔缺。
管仲存霸功，世祖（一作祀）成詭說。漢氏方版蕩，群閹恣邪譎。
謇謇陳蕃徒，孜孜抗忠節。誓期區宇靜，爰使兇醜絕。
謀協事靡從，俄而反誅滅。古來若茲類，紛擾難盡列。
道遐理微茫，誰為我昭晰。吾將詢上帝，寥廓詎躋徹。
已矣勿用言，忘懷庶自悅（自楚穆以下，一本分作二首）。

[頁]卷,冊....[9646]853,24
第3筆
　　　　步虛詞十首　吳筠
眾仙仰靈範，肅駕朝神宗。金景相照曜，逶迤升太空。
七玄已高飛，火鍊生珠（一作朱）宮。餘慶逮天壤，平和王道融。
八威清遊氣（一作氛），十絕舞祥風。使我躋陽源（一作原），其來自陰功。
逍遙太霞上，真鑒靡不通。
[9646]
逸轡登紫清，乘光邁奔電。閬風隔三天，俯視猶可見。
玉闥摽敞朗，瓊林鬱蔥蒨。自非挺金骨，焉得諧夙願。
真朋何森森，合景恣遊宴。良會忘淹留，千齡纔一眄。

三宮發明景，朗照同鬱儀。紛然馳飆欻，上采空清蕤。
令我洞金色，後天耀瓊姿。心協太虛靜，寥寥竟何思。
玄中有至樂，淡泊終無為。但與正真友，飄颻散（一作從）遨嬉。

稟化凝正氣，鍊形為真仙。忘心符元宗，返本協自然。
帝一集絳宮，流光出丹玄。元英與桃君，朗詠長生篇。
六府煥明霞，百關（一作闕）羅紫煙。飆車涉寥廓，靡靡乘景遷。
不覺雲路遠，斯須遊萬天。

扶桑誕初景，羽蓋凌晨霞。倏欻造西域，嬉遊金母家。
碧津湛洪源，灼爍敷荷花。煌煌青琳宮，粲粲列玉華。
真氣溢絳府，自然思無邪。俯矜區中士，夭濁良可嗟。

瓊臺劫萬仞，孤映大羅表。常有三素雲，凝光自飛繞。
羽幢泛明霞，升降何縹緲。鸞鳳吹雅音，棲翔絳林標。
玉虛無晝夜，靈景何皎皎。一睹太上京，方知眾天小。

灼灼青華林，靈風（一作鳳）振瓊柯。三光無冬春，一氣清且和。
迴首邇結靈，傾眸親曜羅。豁落制六天，流鈴威百魔。
綿綿慶不極，誰謂椿齡多。

高情（一作清）無侈靡，遇物生華光。至樂無簫歌，金玉音琅琅（一作玉音自琳琅）。
或登明真臺，宴此羽景堂。杳靄結寶雲，霏微散靈香。
天人誠遐曠，歡泰不可量。

爰從太微上，肆覲虛皇尊。騰我八景輿，威遲入天門。
既登玉宸庭，肅肅仰紫軒。敢問龍漢末，如何闢乾坤。
怡然輟雲璈，告我希夷言。幸聞至精理，方見造化源。
[9647]
二氣播萬有，化機無停輪。而我操其端，乃能出陶鈞。
寥寥大漠（一作升天漢）上，所遇皆清真。澄瑩含元和，氣同自相親。
絳樹結丹實，紫霞流碧津。以茲保童嬰，永用超形神。

[頁]卷,冊....[9648]853,24
第4筆
　　　　登北固山望海　吳筠
此（一作北）山鎮京口，迥出滄海湄。躋覽何所見，茫茫潮汐馳（一作池）。
雲生蓬萊島，日出扶桑枝。萬里混一色，焉能分兩儀。
願言策煙駕，縹緲尋安期。揮手謝人境，吾將從此辭。
[頁]卷,冊....[9648]853,24
第5筆
　　　　聽尹鍊師彈琴　吳筠
至樂本太一，幽琴和乾坤。鄭聲久亂雅，此道稀能尊。
吾見尹仙翁，伯牙今復存。眾人乘其流，夫子達其源。
在山峻峰峙，在水洪濤奔。都忘邇城闕，但覺清心魂。
代乏識微者，幽音誰與論。
[頁]卷,冊....[9648]853,24
第6筆
　　　　題龔山人草堂　吳筠
世人負一美，未肯甘陸沈。獨抱匡濟器，能懷真隱心。
結廬邇城郭，及到雲木深。滅跡慕潁陽，忘機同漢陰。
啟戶面白水，憑軒對蒼岑。但歌考槃詩，不學梁父吟。
茲道我所適，感君齊素襟。勗哉龔夫子，勿使囂塵侵。
[頁]卷,冊....[9648]853,24
第7筆
　　　　遊廬山五老峰　吳筠
彭蠡隱深翠，滄波照芙蓉。日初金光滿，景落黛色濃。
雲外聽猿鳥，煙中見杉松。自然符幽情，瀟灑愜所從。
整策務探討，嬉遊任從容。玉膏正滴瀝，瑤草多茸。
羽人棲層崖，道合乃一逢。揮手欲輕舉，為余扣瓊鐘。
空香清人心，正氣信有宗。永用謝物累，吾將乘鸞龍。
[頁]卷,冊....[9648]853,24
第8筆
　　　　登廬山東峰觀九江合彭蠡湖　吳筠
百川灌彭蠡，秋水方浩浩。九派混東流，朝宗合天沼。
寫心陟雲峰，縱目還縹緲。宛轉眾浦分，差池群山繞。
江妃弄明霞，彷佛呈窈窕。而我臨長風，飄然欲騰矯。
昔懷滄洲興，斯志果已紹。焉得忘機人，相從洽魚鳥。
[頁]卷,冊....[9649]853,24
第9筆
　　　　建業懷古　吳筠
炎精既失御，宇內為三分。吳王霸荊越，建都長江濱。
爰資股肱力，以靜淮海民。魏后欲濟師，臨流遽旋軍。
豈惟限天塹，所忌在有人。惜哉歸命侯，淫虐敗前勳。
銜璧入洛陽，委躬為晉臣。無何覆宗社，為爾含悲辛。
俄及永嘉末，中原塞胡塵。五馬浮渡江，一龍躍天津。
此時成大業，實賴賢縉紳。闢土雖未遠，規模亦振振。
謝公佐王室，仗節掃偽秦。誰為吳兵孱，用之在有倫。
荏苒宋齊末，斯須變梁陳。綿歷已六代，興亡互紛綸。
在德不在險，成敗良有因。高堞復于隍，廣殿摧于榛。
王風久泯滅，勝氣猶氤氳。皇家一區域，玄化通無垠。
常言宇宙泰，忽遘雲雷屯。極目梁宋郊，茫茫晦妖氛。
安得倚天劍，斬茲橫海鱗。徘（一作服）徊江山暮，感激為誰申。
[頁]卷,冊....[9649]853,24
第10筆
　　　　經羊角哀墓作　吳筠
祇召出江國，路傍旌古墳。伯桃葬角哀，墓近荊將軍。
神道不相得，稱兵解其紛。幽明信難知，勝負理莫分。
長呼遂刎頸，此節古未聞。兩賢結情愛，骨肉何足云。
感子初併糧，我心正氛氳。遲迴駐征騎，不覺空林醺。
[頁]卷,冊....[9649]853,24
第11筆
　　　　過天門山懷友　吳筠
舉帆遇風勁，逸勢如飛奔。縹緲凌煙波，崩騰走川原。
兩山夾滄江，豁爾開天門。須臾輕舟遠，想象孤嶼存。
歸路日已近，怡然慰心魂。所經多奇趣，待與吾友論。
一日如三秋，相思意彌敦。
[頁]卷,冊....[9650]853,24
第12筆
　　　　舟中遇柳伯存歸潛山因有此贈　吳筠
澆風久成俗，真隱不可求。何悟非所冀，得君在扁舟。
目擊道已存，一笑遂忘言。況觀絕交書，兼睹箴隱文。

見君浩然心，視世如浮雲。君歸潛山曲，我復廬山中。
形間心不隔，誰能嗟異同。他日或相訪，無辭馭冷風。

[頁]卷,冊....[9650]853,24
第13筆
　　　　舟中夜行　吳筠
榜人識江路，挂席從宵征。莫辨洲渚狀，但聞風波驚。
陰雲正飄颻，落月無光晶。豈不畏艱險，所憑在忠誠。
何時達遙夜，佇見初日明。
[頁]卷,冊....[9650]853,24
第14筆
　　　　晚到湖口見廬山作呈諸故人　吳筠
夜舟達湖口，漸近廬山側。高高標橫天，隱隱何峻極。
石鏡啟晨暉，罏煙凝寒色。旅泊將休暇，歸心已隮陟。
虛名久為累，使我辭逸域。良願道不違，幽襟果茲得。
故人在雲嶠，乃復同晏息。鴻飛入青冥，虞氏（一作人）罷繒弋。
[頁]卷,冊....[9650]853,24
第15筆
　　　　苦春霖作寄友[9650]　吳筠
應龍遷南方，霪雨備（一作漏）江干。俯望失平陸，仰瞻隱崇巒。
陰風斂暄氣，殘月淒已寒。時鳥戢好音，眾芳亦微殘。
萬流注江湖，日夜增波瀾。數君曠不接，悄然無與歡。
對酒聊自娛，援琴為誰彈。彈為愁霖引，曲罷仍永歎。
此歎因感物，誰能識其端。寫懷寄同心，詞極意未殫。
[頁]卷,冊....[9651]853,24
第16筆
　　　　酬葉縣劉明府避地廬山言懷詒鄭錄事昆季茍尊師兼見贈之　吳筠
明哲良罕遇，遇君輒思齊。挺生著天爵，自可析人珪。
河洛初沸騰，方期掃虹霓。時命竟未合，安能親鼓鼙。
從此罷飛鳧，投簪辭割雞。驅車適南土，忠孝兩不睽。
廬嶽鎮江今，於焉愜林棲。入門披綵服，出谷杖紅藜。
隱令舊閭里，而今復成躋。鄭公解簪紱，華萼曜松谿。
賢哉苟征君，滅跡為圃畦。顧已成非薄，忝茲忘筌蹄。
相觀對綠樽，逸思凌丹梯。道泰我長往，時清君勿迷。
王孫且無歸，芳草正萋萋。
[頁]卷,冊....[9651]853,24
第17筆
　　　　高士詠（有序）　吳筠
　　易稱君子之道，或出或處或默或語。蓋出而語者，所以佐時致
　　理，處而默者，所以居靜鎮躁。故雖無言，亦幾於利物，豈獨善其身
　　而已哉。夫子曰，隱居以求其志，行義以達其道，所謂百慮一致，殊
　　途同歸者也。夫好同惡異，人之常情。予自弱年，竊尚真隱，遠覽先
　　達，實怡我心。雖不見古人，而餘風可仰。是則是傚，其唯嘉遁之士
　　乎。故企慕之不足，則師友之，師友之不足，則詠歌之，聊樂我員，
　　於是乎在。昔玄晏先生皇甫謐因其所美而著高士傳，梁伯鸞有高士頌
　　，愚今有高士詠，亦各一時之志耳。太初渺邈，難得而詳，洪崖之流
　　，無跡可紀。故始於混元皇帝，終於陶徵君，舉其絕倫，明其標的，
　　為五十首，以吟諷其德音焉。
　　　　混元皇帝[9651]　吳筠
玄元九仙主，道冠三氣初。應物方佐命，棲真亦歸居。
貽篇訓終古，駕景還太虛。孔父歎猶龍，誰能知所如。
[頁]卷,冊....[9652]853,24
第18筆
　　　　廣成子　吳筠
廣成臥雲岫，緬邈逾千齡。軒轅來順風，問道修神形。
至言發玄理，告以從杳冥。三光入無窮，寂默返太寧。
[頁]卷,冊....[9652]853,24
第19筆
　　　　許先生　吳筠
大名賢所尚，寶位聖所珍。皎皎許仲武，遺之若纖塵。
棄瓢箕山下，洗耳潁水濱。物外兩寂寞，獨與玄冥均。
[頁]卷,冊....[9652]853,24
第20筆
　　　　樊先生　吳筠
巢父志何遠，潛精人莫知。恥聞讓王事，飲犢方見移。
不欲散大朴，焉能為堯師。鍊真自輕舉，浮世何足遺。
[頁]卷,冊....[9652]853,24
第21筆
　　　　柏成子高　吳筠
大禹受禪讓，子高辭諸侯。退躬適外野，放浪夫何求。
萬乘造中畝，一言良見酬。俋俋耕不顧，斯情邈難儔。
[頁]卷,冊....[9652]853,24
第22筆
　　　　臧丈人　吳筠
臧叟隱中壑，垂綸心浩然。文王感昔夢，授政道斯全。
一遵無為術，三載淳化宣。功成遂不處，遁跡符沖[9652]玄。
[頁]卷,冊....[9653]853,24
第23筆
　　　　伯夷叔齊　吳筠
夷齊互崇讓，棄國從所欽。聿來及宗周，乃復非其心。
世濁不可處，冰清首陽岑。采薇詠羲農，高義越古今。
[頁]卷,冊....[9653]853,24
第24筆
　　　　南華真人　吳筠
南華源道宗，玄遠故不測。動與造化遊，靜合太和息。
放曠生死外，逍遙神明域。況乃資九丹，輕舉歸太極。
[頁]卷,冊....[9653]853,24
第25筆
　　　　沖虛真人　吳筠
沖虛冥至理，體道自玄通。不受子陽祿，但飲壺丘宗。
泠然竟何依，撓挑遊大空。未知風乘我，為是我乘風。
[頁]卷,冊....[9653]853,24
第26筆
　　　　洞靈真人　吳筠
亢倉致虛極，潛跡依遠岫。智去愚獨留，日虧歲方就。
鄉人謀尸祝，不欲聞俎豆。尚賢非至理，堯舜固為陋。
[頁]卷,冊....[9653]853,24
第27筆
　　　　通玄真人　吳筠
通玄貴陰德，利物非市朝。悠然大江上，散髮揮輕橈。
已陳緇帷說，復表滄浪謠。滅跡竟何往，遺文獨昭昭。
[頁]卷,冊....[9653]853,24
第28筆
　　　　文始真人　吳筠
文始通道源，含光隱關吏。遙欣紫氣浮，果驗真人至。
玄誥已云錫，世榮何足累。高步三清境，超登九仙位。
[頁]卷,冊....[9654]853,24
第29筆
　　　　榮啟期　吳筠
榮期信知止，帶索無所求。外物非我尚，琴歌自優游。
三樂通至道，一言醉孔丘。居常以待終，嘯傲夫何憂。
[頁]卷,冊....[9654]853,24
第30筆
　　　　長沮桀溺　吳筠
賢哉彼沮溺，避世全其真。孔父棲棲者，征途方問津。
行藏既異跡，語默豈同倫。耦耕長林下，甘與鳥雀群。
[頁]卷,冊....[9654]853,24
第32筆
　　　　老萊夫妻　吳筠
萊氏道已遠，懿妻德彌清。一遁囂煩趣，永契雲壑情。
祿位非所重，拂衣遂遐征。杳然從我願，豈為物所攖。
[頁]卷,冊....[9654]853,24
第33筆
　　　　楚狂接輿夫妻[9654]　吳筠
接輿耽沖玄，伉儷亦真逸。傲然辭徵聘，耕績代祿秩。
鳳歌誡文宣，龍德遂隱密。一遊峨嵋上，千載保靈術。
[頁]卷,冊....[9655]853,24
第34筆
　　　　鄭商人弦高　吳筠
卓哉弦高子，商隱獨摽奇。傚謀全鄭國，矯命犒秦師。
賞神（一作伸）義不受，存公滅其私。虛心貴無名，遠跡居九夷。
[頁]卷,冊....[9655]853,24
第35筆
　　　　柳下惠　吳筠
展禽抱純粹，滅跡和光塵。高情遺軒冕，降志救世人。
百行既無點，三黜道彌真。信謂德超古，豈惟言中倫。
[頁]卷,冊....[9655]853,24
第36筆
　　　　荷蓧晨門　吳筠
荷蓧隱耕藝，晨門潛抱關。道尊名可賤，理愜心彌閒。
混跡是非域，縱懷天地間。同孔宣父，匿景杳不還。
[頁]卷,冊....[9655]853,24
第37筆
　　　　漢陰丈人　吳筠
野哉漢陰叟，好古遂忘機。抱甕誠亦勤，守朴全道微。
子貢初不達，聽言識其非。已為風波人，怳惘失所依。
[頁]卷,冊....[9655]853,24
第38筆
　　　　於陵夫妻　吳筠
皎皎於陵子，己賢妻亦明。安茲道德重，顧彼浮華輕。
琴書不為務，祿位不可榮。逃跡終灌園，誰能達世[9655]情。
[頁]卷,冊....[9656]853,24
第39筆
　　　　項橐　吳筠
太項冥虛極，微遠不可究。稟量合太初，返形寄童幼。
孔父慚至理，顏生賴真授。泛然同萬流，無跡世莫覯。
[頁]卷,冊....[9656]853,24
第40筆
　　　　太伯延陵　吳筠
太伯全至讓，遠投蠻夷間。延陵嗣高風，去國不復還。
尊榮比蟬翼，道義侔崇山。元（一作玄）規與峻節，歷世無能攀。
[頁]卷,冊....[9656]853,24
第41筆
　　　　壺丘子　吳筠
壺丘道為量，玄虛固難知。季咸曜淺術，禦寇初深疑。
至人忘禍福，感變靡定期。太沖杳無朕，元化誰能知。
[頁]卷,冊....[9656]853,24
第42筆
　　　　段干木　吳筠
干木布衣者，守道杜衡門。德光義且富，肯易王侯尊。
魏主欽其賢，軾廬情亦敦。秦兵遂不舉，高臥為國藩。
[頁]卷,冊....[9656]853,24
第43筆
　　　　魯仲連　吳筠
仲連秉奇節，釋難含道情。一言卻秦圍，片札降聊城。
辭金義何遠，讓祿心益清。處世功已立，拂衣蹈滄溟。
[頁]卷,冊....[9656]853,24
第44筆
　　　　顏歜　吳筠
高哉彼顏歜，逸氣陵齊宣。道尊義不屈，士重王來前。
榮祿安可誘，保和從自然。放情任所尚，長揖歸山泉。
[頁]卷,冊....[9657]853,24
第45筆
　　　　周豐　吳筠
周豐貴隱耀，靜默尊無名。魯侯詢政體，喻以治道精。
蒞人在忠愨，疑叛由會盟。一言達至義，千載良為程。
[頁]卷,冊....[9657]853,24
第46筆
　　　　師金　吳筠
聖人貴素朴，禮義非玄同。師金告顏生，可謂達化宗。
夫子飾芻狗，自然道斯窮。應物方矯行，俯仰靡不通。
[頁]卷,冊....[9657]853,24
第47筆
　　　　南郭子綦　吳筠
子綦方隱几，冥寂久灰心。悟來應顏游，清義杳何深。
含響盡天籟，有言同鷇音。是非不足辯，安用勞神襟。
[頁]卷,冊....[9657]853,24
第48筆
　　　　黔婁先生　吳筠
黔婁蘊雅操，守約遺代華。淡然常有怡，與物固無瑕。
哲妻配明德，既沒辯正邪。辭祿乃餘貴，表謚良可嘉。
[頁]卷,冊....[9657]853,24
第49筆
　　　　原憲[9657]　吳筠
原生何淡漠，觀妙自怡性。蓬戶常晏如，弦歌樂天命。
無財方是貧，有道固非病。木賜欽高風，退慚車馬盛。
[頁]卷,冊....[9658]853,24
第50筆
　　　　商山四皓　吳筠
萬方厭秦德，戰伐何紛紛。四皓同無為，丘中臥白雲。
自漢成帝業，一來翼儲君。知幾道可尚，隱括成元勳。
[頁]卷,冊....[9658]853,24
第51筆
　　　　河上公　吳筠
邈邈河上叟，無名契虛沖。靈關暢玄旨，萬乘趨道風。
寵辱不可累，飄然在雲空。獨與造化友，誰能測無窮。
[頁]卷,冊....[9658]853,24
第52筆
　　　　東方曼倩　吳筠
東方稟易象，玩世隱廊廟。棲心抱清微，混跡祕光耀。
玄覽寄數術，納規在談笑。賣藥五湖中，還從九仙妙。
[頁]卷,冊....[9658]853,24
第53筆
　　　　嚴君平　吳筠
漢皇舉遺逸，多士咸已寧。至德不可拔，嚴君獨湛冥。
卜筮訓流俗，指歸暢玄經。閉關動元象，何必遊紫庭。
[頁]卷,冊....[9658]853,24
第54筆
　　　　司馬季主　吳筠
季主超常倫，沈跡寄卜筮。宋賈二大夫，停車試觀藝。
高談哂朝列，洪辯不可際。終秉鸞鳳心，翛然已遐[9658]逝。
[頁]卷,冊....[9659]853,24
第55筆
　　　　鄭子真張仲蔚　吳筠
子真巖石下，仲蔚蓬蒿居。禮聘終不屈，清貧長晏如。
心情在耕藝，養壽資玄虛。至樂非外物，道冥歡有餘。
[頁]卷,冊....[9659]853,24
第56筆
　　　　嚴子陵　吳筠
漢皇敦故友，物色訪嚴生。三聘迨深澤，一來遇帝庭。
紫宸同御寢，玄象驗客星。祿位終不屈，雲山樂躬耕。
[頁]卷,冊....[9659]853,24
第57筆
　　　　向子平　吳筠
子平好真隱，清淨玩老易。探玄樂無為，觀象驗損益。
常抱方外心，且紆人間跡。一朝畢婚娶，五嶽遂長適。
[頁]卷,冊....[9659]853,24
第58筆
　　　　韓康　吳筠
伯休抱遐心，隱括自為美。賣藥不二價，有名反深恥。
安能受玄纁，秉願終素履。逃遁從所尚，蕭蕭絕塵軌。
[頁]卷,冊....[9659]853,24
第59筆
　　　　臺佟管寧　吳筠
吾嘉臺孝威，樂道隱巖穴。吾尚管幼安，棲真養高節。
採藥聊自給，觀書任所悅。風塵不可混，真素比松雪。
[頁]卷,冊....[9659]853,24
第60筆
　　　　高鳳　吳筠
吾觀時人趣，矯跡務馳聲。獨有高文通，訟田求翳名。
公車徒見累，爵祿非所榮。隱身樂魚釣，世網不可攖。
[頁]卷,冊....[9660]853,24
第61筆
　　　　龐德公　吳筠
龐公棲鹿門，絕跡遠城市。超然風塵外，自得丘壑美。
耕鑿勤厥躬，耘鋤課妻子。保茲永無患，軒冕何足紀。
[頁]卷,冊....[9660]853,24
第62筆
　　　　玄晏先生　吳筠
士安逾弱冠，落魄未修飾。一朝因感激，志學忘寢食。
著書窮天人，辭聘守玄默。薄葬信昭儉，可為將來則。
[頁]卷,冊....[9660]853,24
第63筆
　　　　孫公和　吳筠
孫登好淳古，卉服從穴居。彈琴合天和，讀易見象初。
終日無慍色，恬然在玄虛。貽言誡叔夜，超跡安所如。
[頁]卷,冊....[9660]853,24
第64筆
　　　　董威輦　吳筠
董京依白社，散髮詠玄風。心出區宇外，跡參城市中。
囂塵不能雜，名位安可籠。匿影留雅什，精微信難窮。
[頁]卷,冊....[9660]853,24
第65筆
　　　　郭文舉[9660]　吳筠
郭生在童稚，已得方外心。絕跡遺世務，棲真入長林。
元和感異類，猛獸懷德音。不憶固無情，斯言微且深。
[頁]卷,冊....[9661]853,24
第66筆
　　　　陶徵君　吳筠
吾重陶淵明，達生知止足。怡情在樽酒，此外無所欲。
彭澤非我榮，折腰信為辱。歸來北窗下，復採東籬菊。
[頁]卷,冊....[9661]853,24
第67筆
　　　　元日言懷因以自勵詒諸同志　吳筠
馳光無時憩，加我五十年。知非慕伯玉，讀易宗文宣。
經世匪吾事，庶幾唯道全。誰言帝鄉遠，自古多真仙。
餘滓永可滌，秉心方杳然。孰能無相與，滅跡俱忘筌。
安用感時變，當期升九天。
[頁]卷,冊....[9661]853,24
第68筆
　　　　同劉主簿承介建昌江泛舟作　吳筠
吾友從吏隱，和光心杳然。鳴琴正多暇，嘯侶浮清川。
風霽遠澄映，昭昭涵洞天。坐驚眾峰轉，乃覺孤舟遷。
崖嶼非一狀，差池過目前。徘徊白日暮，月色江中鮮。
真興殊未已，滔滔且泝沿。時歌滄浪曲，或誦逍遙篇。
酣暢迷夜久，遲遲方告旋。此時無相與，其旨在忘筌。
[頁]卷,冊....[9661]853,24
第69筆
　　　　緱山廟　吳筠
朝吾自嵩山，驅駕遵洛汭。逶遲轘轅側，仰望緱山際。
王子謝時人，笙歌此賓帝。仙材夙所稟，寶位焉足繫。
為迫丹霄期，闕流蒼生惠。高蹤邈千載，遺廟今一詣。
肅肅生風雲，森森列松桂。大君弘至道，層構何壯麗。
稽首環金壇，焚香陟瑤砌。伊余超浮俗，塵慮久已閉。
況復清夙心，蕭然真契。
[頁]卷,冊....[9661]853,24
第70筆
　　　　胡無人行　吳筠
劍頭利如芒，恆持（一作時）照眼光。鐵騎追驍虜，金羈討黠羌。
高秋八九月，胡地早風霜。男兒不惜死，破膽與君嘗。
[頁]卷,冊....[9662]853,24
第71筆
　　　　別章叟　吳筠
平昔同邑里，經年不相思。今日成遠別，相對心悽其。
[頁]卷,冊....[9662]853,24
第72筆
　　　　題縉雲嶺永望館　吳筠
人驚此路險，我愛山前深。猶恐佳趣盡，欲行且沈吟。
[頁]卷,冊....[9662]853,24
第73筆
　　　　題華山人所居　吳筠
故人住南郭，邀我對芳樽。歡暢日云暮，不知城市喧。
[頁]卷,冊....[9662]853,24