第1筆
　　　　津陽門詩（並序）　鄭嵎
　　津陽門者，華清宮之外闕，南局禁闈，北走京道。開成中，嵎常得群
　　書，下帷於石甕僧院，而甚聞宮中陳跡焉。今年冬，自虢而來，暮及
　　山下，因解鞍謀餐，求客旅邸，而主翁年且艾，自言世事明皇，夜闌
　　酒餘，復為嵎道承平故實。翼日，於馬上輒裁刻俚叟之語，為長句七
　　言詩，凡一千四百字，成一百韻止，以門題為之目云耳。
津陽門北臨通逵，雪風獵獵飄酒旗。泥寒款段蹶不進，疲童退問前何為。
酒家顧客催解裝，案前羅列樽與卮。青錢瑣屑安足數，白醪軟美甘如飴。
開壚引滿相獻酬，枯腸渴肺忘朝飢。愁憂似見出門去，漸覺春色入四肢。
主翁移客挑華燈，雙肩隱膝烏帽攲。笑云鮐老不為禮，飄蕭雪鬢雙垂頤。
問余何往凌寒曦，顧翁枯朽郎豈知。翁曾豪盛客不見，我自為君陳昔時。
時平親衛號羽林，我纔十五為孤兒。射熊搏虎眾莫敵，彎弧出入隨佽飛。（開元中未有東西神策軍，但以六軍為親衛。）
此時初創觀風樓，簷高百尺堆華榱。樓南更起鬥雞殿，晨光出影相參差。（觀風樓在宮之外東北隅，屬夾城而連上內，前臨馳道，周視山川。寶應中，魚朝恩毀之以修章敬，今遺址尚存，唯鬥雞殿與毬場迤邐尚在。）
其年十月移禁仗，山下櫛比羅百司。朝元閣成老君見，會昌縣以新豐移。（時有詔改新豐[6561]為會昌縣，移自陰鱉故城，置於山下，至明年十月，老君見於朝元閣南，而於其處置降聖觀，復改新豐為昭應縣，廨宇始成，令大將高力士率禁樂以落之。）
幽州曉進供奉馬，玉珂寶勒黃金羈。（安祿山每進馬，必殊特而極銜勒之飾。）五王扈駕夾城路，傳聲校獵渭水湄。
羽林六軍各出射，籠山絡野張罝維。彫弓繡韣不知數，翻身滅沒皆蛾眉。
赤鷹黃鶻雲中來，妖狐狡兔無所依。人煩馬殆禽獸盡，百里腥羶禾黍稀。（申王有高麗赤鷹，岐王有北山黃鶻，逸翮奇姿，特異他等，上愛之，每弋獵，必置於駕前，目為決勝兒。）
暖山度臘東風微，宮娃賜浴長湯池。刻成玉蓮噴香液，漱迴煙浪深逶迤。（宮中除供奉兩湯池，內外更有湯十六所，長湯每賜諸嬪御，其修廣與諸湯不侔，甃以王文瑤寶石。中央有玉蓮捧湯泉，噴以成池，又縫綴綺繡為鳧雁於水中，上時於其間泛鈒鏤小舟以嬉遊焉。）
犀屏象薦雜羅列，錦鳧繡雁相追隨。破簪碎鈿不足拾，金溝殘溜和纓緌。
上皇寬容易承事，十家三國爭光輝。繞床呼盧恣樗博，張燈達晝相謾欺。
相君侈擬縱驕橫，日從秦虢多游嬉。朱衫馬前未滿足，更驅武卒羅旌旗。（楊國忠為宰相，帶劍南節度使，常與秦、虢聯轡而出，更於馬前以兩川旌節為導也。）
畫輪寶軸從天來，雲中笑語聲融怡。鳴鞭後騎何躞蹀，宮妝襟袖皆仙姿。
青門紫陌多春風，風中數日殘春遺。驪駒吐沫一奮迅，路人擁彗爭珠璣。（事盡載在國史中，此下更重敘其事。）
八姨新起合歡堂，翔鵾賀燕無由窺。萬金酬工不肯去，矜能恃巧猶嗟咨。（虢國創一堂，價費萬金，堂成，工人償價之外，更邀賞伎之直，復受絳羅五千段，工者嗤而不顧，虢國異之，問其由，工曰：某生平之能，殫於此矣，苟不知信，願得螻蟻蜡蜴蜂蠆之類，去其目而投於堂中，使有隙、失一物，即不論工直也。於是又以繪綵珍貝與之，山下人至今話故事者，尚以第行呼諸姨焉。）
四方節制傾附媚，窮奢極侈沽恩私。堂中特設夜明枕，銀燭不張光鑒帷。（虢國夜明枕，置於堂中，光燭一室，西川節度使所進，事載國史，略書之。）
瑤光樓南皆紫禁，梨園仙宴臨花枝。迎娘歌喉玉窱，蠻兒舞帶金葳蕤。（瑤光樓即飛霜殿之北門，迎娘、蠻兒乃梨園弟子之名聞者。）
三郎紫笛[6562]弄煙月，怨如別鶴呼羈雌。玉奴琵琶龍香撥，倚歌促酒聲驕悲。（上皇善吹笛，常寶一紫玉管，貴妃妙彈琵琶，其樂器聞於人間者，有邏逤檀為槽，龍香柏為撥者。上每執酒卮，必令迎娘歌水調曲遍，而太真輒彈弦倚歌，為上送酒，內中皆以上為三郎，玉奴乃太真小字也。）
飲鹿泉邊春露晞，粉梅檀杏飄朱墀。金沙洞口長生殿，玉蕊峰頭王母祠。（山城內多馴鹿，流澗號為飲鹿，有長生殿，乃齋殿也，有事於朝元閣，即御長生殿以沐浴也。）
禁庭術士多幻化，上前較勝紛相持。羅公如意奪顏色，三藏袈裟成散絲。（上頗崇羅公遠，楊妃尤信金剛三藏，上嘗幸功德院，將謁七聖殿，忽然背痒，公遠折竹枝化作七寶如意以進，上大喜，顧謂金剛曰：上人能致此乎？三藏曰：此幻術耳。僧為陛下取真物，乃於袖中出如意，七寶炳耀，而光遠所進，即時復為竹枝耳。後一日，楊妃始以二人定優劣，時禁中將創小殿，三藏乃舉一鴻梁於空中，將中公遠之首，公遠不為動容，上連命止之，公遠飛符於他處，竊三藏金欄袈裟於簣中，守者不之見，三藏怒，又咒取之，須臾而至。公遠復噀水龍符於袈裟上，散為絲縷以盡也。）
蓬萊池上望秋月，無雲萬里懸清輝。上皇夜半月中去，三十六宮愁不歸。
月中秘樂天半間，丁璫玉石和塤篪。宸聰聽覽未終曲，卻到人間迷是非。（葉法善引上入月宮，時秋已深，上苦淒冷，不能久留，歸，於半尚聞仙樂。及上歸，且記憶其半，遂於笛中寫之，會西涼都督楊敬述進婆羅門曲，與其聲調相符，遂以月中所聞為之散序，用敬述所進曲作其腔，而名霓裳羽衣法曲。）
千秋御節在八月，會同萬國朝華夷。花萼樓南大合樂，八音九奏鸞來儀。
都盧尋橦誠齷齪，公孫劍伎方神奇。馬知舞徹下床榻，人惜曲終更羽衣。（上始以誕聖日為千秋節，每大酺會，必於勤政樓下使華夷縱觀，有公孫大娘舞劍，當時號為雄妙，又設連榻，令馬舞其上，馬衣紈綺而被鈴鐸，驤首奮鬣，舉趾翹尾，變態動容，皆中音律又令宮妓梳九騎仙髻，衣孔雀翠衣，佩七寶瓔珞，為霓裳羽衣之類，曲終，珠翠可掃，其舞馬，祿山亦將數匹以歸，而私習之，其後田承嗣代安，有存者，一旦於廄聞鼓聲，頓挫其舞，廄人惡之，舉篲以擊之，其馬尚為怒未妍妙，因更奮擊宛轉，曲盡其態，廝恐，以告。承嗣以為妖，遂戮之，而舞馬自此絕矣。）
祿山此時侍御側，金雞畫障[6563]當罘罳。繡栩衣褓日贔，甘言狡計愈嬌癡。（上每坐及宴會，必令祿山坐於御座側，而以金雞障隔之，賜其箕踞，太真又以為子，時襁褓戲而加之，上亦呼之祿兒，每入宮，必先拜貴妃，然後拜上，上笑而問其故，輒對曰，臣本蕃中人，禮先拜母後拜父，是以然也。）
詔令上路建甲第，樓通走馬如飛翬。大開內府恣供給，玉缶金筐銀簸箕。（時於親仁里南陌為祿山建甲第，令中貴人督其事，仍謂之曰：卿善為部署。祿山眼孔大，勿令笑我，至于蒡筐簸箕釜缶之具，咸金銀為之，今四元觀，即其故第耳。）
異謀潛熾促歸去，臨軒賜帶盈十圍。（祿山肥博過人，腹垂而緩，帶十五圍方周體。）忠臣張公識逆狀，日日切諫上弗疑。（張曲江先識其必反逆狀，數數言於上，上曰：卿勿以王夷甫識石勒而誤疑祿山耳。）
湯成召浴果不至，潼關已溢漁陽師。御街一夕無禁鼓，玉輅順動西南馳。（其年，賜柑子使回，泣訴祿山反狀云：臣幾不得生還。上猶疑其言，復遣使，喻云：我為卿造一湯，待卿至。使回，答言反狀，上然後憂疑，即寇軍至潼關矣。）
九門回望塵坌多，六龍夜馭兵衛疲。縣官無人具軍頓，行宮徹屋屠雲螭。（時郊畿草擾，無御頓之備。上命徹行宮木，宰御馬，以饗士卒。）
馬嵬驛前駕不發，宰相射殺冤者誰。長眉鬒發作凝血，空有君王潛涕洟。
青泥阪上到三蜀，金堤城邊止九旂。移文泣祭昔臣墓，度曲悲歌秋雁辭。（駕至蜀，詔中貴人馳祭張曲江墓，悔不納其諫，又過劍閣下，望山川，忽憶水調辭云：山川滿目淚沾衣，富貴榮華能幾時？不見只有汾水上，唯有年年秋雁飛。上泫然流涕，顧問左右曰：此誰人詩？從臣對曰：此李嶠詩。復掩泣曰：李嶠真可謂才子也。）
明年尚父上捷書，洗清觀闕收封畿。兩君相見望賢頓，君臣鼓舞皆歔欷。（望賢宮在咸陽之東數里，時明皇自蜀回，肅宗迎駕，上皇自致傳國璽於上，上歔欷拜受，左右皆泣，曰：不圖今日，復觀兩君相見之禮，駕將入開遠門，上皇疑先後入門不決。顧問從臣，不能對。高力士前曰：上皇雖尊，皇帝，主也，上皇偏門而先行，皇帝正門而入，後行，耆老皆呼萬歲，當時皆是之。）
宮中親呼高驃騎，潛令改葬楊真妃。花膚雪豔不復見，空有香囊和淚滋。（時肅宗詔令改葬太真，高力士知其所瘞，在嵬坡驛西北十餘步。當時乘輿匆遽，無復備周身之具。但以紫縟裹之，及[6564]改葬之時，皆已朽壞，惟有胸前紫繡香囊中，尚得冰麝香，時以進上皇，上皇泣而佩之。）
鑒輿卻入華清宮，滿山紅實垂相思。飛霜殿前月悄悄，迎春亭下風颸颸。（飛霜殿即寢殿，而白傅長恨歌以長生殿為寢殿，殊誤矣。上皇至明年復幸華清宮，信宿乃回，自此遂移處西內中矣。）
雪衣女失玉籠在，長生鹿瘦銅牌垂。象床塵凝罨颯被，畫檐蟲網頗梨碑。（太真養白鸚鵡，西國所貢，辨惠多辭，上尤愛之，字為雪衣女。上常於芙蓉園中獲白鹿，惟山人王旻識之。曰：此漢時鹿也。上異之，令左右周視之，乃於角際雪毛中得銅牌子，刻之曰：宜春宛中白鹿。上由是愈愛之，移於北山，目之曰：仙客，上止華清。罨颯公主嘗為上晨召，聽按新水調。主愛起晚，遽冒珍珠被而出。及寇至，倉惶隨駕出宮，後不知省，及上歸南內，一旦再入此宮，而當時罨颯之被，宛然而塵積矣，上尤感焉。溫泉堂碑，其石瑩徹，見人形影，宮中號為頗梨碑。）
碧菱花覆雲母陵，風篁雨菊低離披。真人影帳偏生草，果老藥堂空掩扉。（真人李順興，後周時修道北山。神堯皇帝受禪，真人潛告符契。至今山下有祠宇，宮中有七聖殿，自神堯至睿宗〔逮〕（建）竇后皆立，衣袞衣，繞殿石榴樹皆太真所植，俱擁腫矣。南有功德院，其間瑤壇羽帳皆在焉。順興影堂、果老藥室，亦在禁中也。）
鼎湖一日失弓劍，橋山煙草俄霏霏。空聞玉碗入金市，但見銅壺飄翠帷。
開元到今逾十紀，當初事跡皆殘隳。竹花唯養棲梧鳳，水藻周游巢葉龜。
會昌御宇斥內典，去留二教分黃緇。慶山汙瀦石甕毀，紅樓綠閣皆支離。
奇松怪柏為樵蘇，童山眢谷亡嶮巇。煙中壁碎摩詰畫，雲間字失玄宗詩。（持國寺，本名慶山寺，德宗始改其額。寺有綠額，復道而上。天后朝，以禁臣取宮中制度結構之。石甕寺，開元中以創造華清宮餘材修繕，佛殿中玉石像，皆幽州進來，與朝元閣道像同日而至，精妙無比，叩之如磬，餘像並楊惠之手塑，肢空像皆元伽兒之制。能妙纖麗，曠古無儔，紅樓在佛殿之西巖，下臨絕壁，樓中有玄宗題詩：草、八分每一篇一體，王右丞山水兩壁，寺毀之後，皆失之矣。摩詰乃王維之字也。）
石魚巖底百尋井，銀床下卷紅綆遲。當時清影蔭紅葉，一旦飛埃埋素規。（石魚巖下有天絲石，其形如甕，以貯飛泉，故上以石甕為寺名，寺僧於上層飛樓中縣轆轤。敘引修笮[6565]長二百餘尺以汲，甕泉出於紅樓喬樹之杪，寺既毀拆，石甕今已埋沒矣。）
韓家燭臺倚林杪，千枝燦若山霞摛。昔年光彩奪天月，昨日銷溶當路岐。（韓國為千枝燈臺，高八十尺，置於山上，每至上元夜則然之，千光奪月，凡百里之內，皆可望焉。）
龍宮御榜高可惜，火焚牛挽臨崎峗。孔雀松殘赤琥珀，鴛鴦瓦碎青琉璃。（寺額，睿宗在藩邸中所題也，標於危樓之上。世傳孔雀松下有赤茯苓，入土千年則成琥珀，寺之前峰，古松老柏，洎乎嘉草，今皆樵蘇蕩除矣。）
今我前程能幾許，徒有餘息筋力羸。逢君話此空灑涕，卻憶歡娛無見期。
主翁莫泣聽我語，寧勞感舊休吁嘻。河清海宴不難睹，我皇已上昇平基。
湟中土地昔湮沒，昨夜收復無瘡痍。戎王北走棄青塚，虜馬西奔空月支。
兩逢堯年豈易偶，願翁頤養豐膚肌。平明酒醒便分首，今夕一樽翁莫違。
[頁]卷,冊....[6566]567,17
第2筆
　　　　春日（一本此下有長安二字）即事　崔櫓
一百五日又欲來，梨花梅花參差開。行人自笑不歸去，瘦馬獨吟真可哀。
杏酪漸香鄰舍粥，榆煙將變舊爐灰。畫橋春煖清歌夜，肯信愁腸日九迴。
[頁]卷,冊....[6566]567,17
第3筆
　　　　春晚岳陽言懷二首　崔櫓
煙花零落過清明，異國光陰老客情。雲夢夕陽愁裏色，洞庭春浪坐來聲。
天邊一與舊山別，江上幾看芳草生。獨倚闌干意難寫，暮笳嗚咽調孤城。*
翠煙如鈿柳如環，睛倚南樓獨看山。江國草花三月暮，帝城塵夢一年間。
虛舟尚歎縈難解，飛鳥空慚倦未還。何似不羈詹父伴，睡煙歌月老潺潺。
第4筆
　　　　過蠻溪渡　崔櫓
綠楊如發雨如煙，立馬危橋獨喚船。山口斷雲迷舊路，渡頭芳草憶前年。
身隨遠道徒悲梗，詩賣明時不直錢。歸去楚臺還有計，釣船春雨日高眠。
[頁]卷,冊....[6567]567,17
第5筆
　　　　岸梅　崔櫓
含情含怨一枝枝，斜壓漁家短短籬。惹袖尚餘香半日，向人如訴雨多時。
初開偏稱（一作已入）雕梁畫，未落先愁玉笛吹。行客見來無去意，解帆煙浦為題詩。
[頁]卷,冊....[6567]567,17
第6筆
　　　　重陽日次荊南路經武寧驛　崔櫓
茱萸冷吹溪口香，菊花倒遶山腳黃。家山去此強百里，弟妹待我醉重陽。
風健旱鴻高曉景，露清園碧照秋光。莫看時節年年好，暗送搔頭逐手霜。
[頁]卷,冊....[6567]567,17
第7筆
　　　　述懷　崔櫓
白首成何事，無歡可替悲。空餘酒中興，猶似少年時。
[頁]卷,冊....[6567]567,17
第8筆
　　　　三月晦日送客　崔櫓
野酌亂無巡，送君兼送春。明年春色至，莫作未歸人。
[頁]卷,冊....[6567]567,17
第9筆
　　　　華清宮三首[6567]　崔櫓
草遮回磴絕鳴鑒，雲樹深深碧殿寒。明月自來還自去，更無人倚玉欄干。

障掩金雞蓄禍機，翠華西拂蜀雲飛。珠廉一閉朝元閣，不見人歸見燕歸。

門橫金鎖悄無人，落日秋聲渭水濱。紅葉下山寒寂寂，濕雲如夢雨如塵。

[頁]卷,冊....[6568]567,17
第10筆
　　　　題雲夢亭　崔櫓
薄煙如夢雨如塵，霜景睛來卻勝春。好住池西紅葉樹，何年今日伴何人。
[頁]卷,冊....[6568]567,17
第11筆
　　　　有酒失於虔州陸郎中肱以詩謝之（一作酒後謝陸虔州）　崔櫓
醉時顛蹶醒時羞，麴蘗推人不自由。叵耐一雙窮相眼，不堪花卉在前頭。
[頁]卷,冊....[6568]567,17
第12筆
　　　　聞笛（一作華清宮）　崔櫓
銀河漾漾月暉暉，樓礙星邊織女機。橫玉叫雲天似水，滿空霜逐一聲飛。
[頁]卷,冊....[6568]567,17
第13筆
　　　　山路見花　崔櫓
曉紅初（一作輕）拆露香新，獨立空山冷笑人（一作春）。春意自知無主惜，恣風吹逐馬蹄塵。
[頁]卷,冊....[6568]567,17
第14筆
　　　　暮春對花　崔櫓
病香無力被風欺，多在青苔少在枝。馬上行人莫回首，斷君腸是欲殘時。
[頁]卷,冊....[6568]567,17
第15筆
　　　　句　崔櫓
強半瘦因前夜雪，數枝愁向晚天來。（梅花，以下並見摭言）
無人解把無塵袖，盛取殘香盡日憐。（蓮花）[6568]
一番春雨吹巢冷，半朵山花咽觜香。（山鵲）
雲生柱礎降龍地，露洗林巒放鶴天。
菱葉乍翻人採後，荇花初沒舸行時（〔池上，見〕（見池上）詩史）
[頁]卷,冊....[6569]567,17