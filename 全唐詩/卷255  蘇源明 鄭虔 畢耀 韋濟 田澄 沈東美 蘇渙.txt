第1筆
　　　　小洞庭洄源亭讌四郡太守詩（并序○序內缺一字）　蘇源明
　　天寶十二載七月辛丑，東平太守扶風蘇源明，觴濮陽太守清河崔公季
　　重、魯郡太守隴西李公蘭、濟南太守太原田公琦、濟陽太守隴西李公
　　倰于洄源亭，既尊封壤，乃密惠好。前此濟陽以河堤之虞、夫役之弊
　　，請南略我宿及魯之中都，宿人訟其不便，源明請廢濟陽，以平陰、
　　長清屬濟南，盧、東阿歸我，陽穀隸濮陽，役均三邦，利倍二邑，不
　　可，則分我壽西入濮陽，東入濟陽，魯之中都北入於我，書貢閶闔，
　　旨下陳留，陳留太守王公，盛德帝俞，才美人與，自總連率，實惟澄
　　清。□命屬官湖城主簿王子說會五太守於東平議，縣乃不割，郡亦仍
　　舊，已事修讌，姑以為別。若夫階抱孤嶠，軒飛庱潭，阻殘暑於重林
　　，遞高秋於絕壑，其盤何有，臑鹿羊，其俎何有，燔兔膾魴，李下
　　彫籠，冰之以寒水；爪割銛刃，巾之以疏紘。禮交乎上，當世高賢之
　　相允；樂動乎下，前古中和之合作。抑抑焉，堂堂焉，奚一人之富有
　　，而群后之緝熙也。司土庀舟以待，司功設祋以告；徹饌更服，陳羞
　　潔尊；自洄源，起廣泊；左拂蠶尾，右遵吾山，倒岫於波際，指梁
　　岑於林缺；移搖敞豁，瞑眇虛曠；太皞苗裔，可記任宿，伯禹山川，
　　空流濟汶，所遇多感，祗牢為歡，婥態目成以留客，嫮容色授以勸酒
　　；繁絲疏管，紛爾自會，雅舞清唱，倏然同引。既醉，源明以手版扣
　　舷而[2862]歌，歌闋，鳥獸聞之，低昂而相鳴；魚鱉聞之，沿洄而或
　　躍。茲官吏安次而不易，彼人庶樂業而不遷，喜之哉，樂之哉，字渦
　　泊曰小洞庭盛集，五太守高讌云爾。
小洞庭兮牽方舟，風嫋嫋兮離平流。牽方舟兮小洞庭，雲微微兮連絕。
層瀾壯兮緬以沒，重巖轉兮超以忽。馮夷逝兮護輕橈，蛟龍行兮落增（一作中）潮。
泊中湖（一作潮）兮澹而閒，並曲漵兮悵而遠。適予手兮非予期，將解袂兮叢予思。
尚君子兮壽厥身，承明主兮憂斯人。（史稱廢濟陽，詩序縣郡仍舊，或其初議云。）
[頁]卷,冊....[2863]255,8
第2筆
　　　　秋夜小洞庭離讌詩（并序）　蘇源明
　　源明從東平太守徵國子司業，須昌外尉袁廣載酒於洄源亭，明日遂行
　　，及夜留讌，會莊子若訥過歸莒，相里子同褘過如魏，陽穀管城、青
　　陽權衡二主簿在坐，皆故人也。徹饌新尊，移方舟中，有宿鼓，有汶
　　簧，濟上嫣然能歌者五六人共載，止洄源東柳門。入小洞庭，遲夷徬
　　徨，眇緬曠樣，流商雜徵，與長言者啾焉合引，潛魚驚或躍，宿鳥飛
　　復下，真嬉遊之擇耳。源明歌云云，曲闋，袁子曰：君公行當揮翰右
　　垣，豈止典胄米廩邪？廣不敢受賜，獨不念四三賢。源明醉，曰：所
　　不與君子及四三賢同恐懼安樂，有如秋水，晨前而歸。及醒，或說嚮
　　之陳事，源明局局然笑曰：狂夫之言，不足罪也，乃志為序。
浮漲湖兮莽迢遙，川后禮兮扈予橈。橫增沃（一作沒）兮蓬仙延，川后福兮易（一作翼）予舷（一作船）。
月澄凝兮明空波，星磊落兮耿秋河。夜既良兮酒且多，樂方作兮奈別何。（右二詩，太和中，天平節度使令狐楚立石，有文，題云：自源明迄楚，時僅八十年，洄源亭渦泊，已迷其處矣。文見楚集。）
[頁]卷,冊....[2863]255,8
第3筆
　　　　閨情　鄭虔
銀鑰開香閣，金臺照夜燈。長征君自慣，獨臥妾何會。
[頁]卷,冊....[2864]255,8
第4筆
　　　　古意　畢耀
璇閨繡戶斜光入，千金女兒倚門立。橫波美目雖往來，羅袂遙遙不相及。
聞道今年初避人，珊珊挂鏡長隨身。願得侍兒為道意，後堂羅帳一相親。
[頁]卷,冊....[2864]255,8
第5筆
　　　　情人玉清歌（一作張南容詩）　畢耀
洛陽有人名玉清，（一作洛陽城中有一人名玉清。）可憐玉清如其人。善踏斜柯能獨立，嬋娟花豔無人及。
珠為裙，玉為纓。臨春風，吹玉笙，
悠悠滿天星。黃金閣上晚妝成，雲和曲中為曼聲。玉梯不得蹈，
搖袂兩盈盈，城頭之日復何情。
[頁]卷,冊....[2864]255,8
第6筆
　　　　贈獨孤常州（見紀事）[2864]　畢耀
洪爐無久停，日月速若（一作如）飛。忽然衝人身，飲酒不須疑。
[頁]卷,冊....[2865]255,8
第7筆
　　　　奉和聖製次瓊嶽應制　韋濟
陸海披晴雪，千旗獵早陽。兵臨秦路險，河遶漢垣長。
行漏通鳷鵲，離宮接建章。都門信宿近，歌舞從周王。
[頁]卷,冊....[2865]255,8
第8筆
　　　　成都為客作　田澄
蜀郡將之遠，城南萬里橋。衣緣鄉淚溼，貌以客愁銷。
地富魚為米，山芳桂是樵。旅遊唯得酒，今日過明朝。
[頁]卷,冊....[2865]255,8
第9筆
　　　　奉和苑舍人宿直曉玩新池寄南省友　沈東美
傳聞閶闔裏，寓直有神仙。史為三墳博，郎因五字遷。
晨臨翔鳳沼，春注躍龍泉。去似登天上，來如看鏡前。
影搖宸翰發，波淨列星懸。既濟仍懷友，流謙欲進賢。
彈冠聲實貴，覆被渥恩偏。溫室言雖阻，文場契獨全。
玉珂光赫奕，朱紱氣蟬聯。興逸潘仁賦，名高謝朓篇。
青雲仰不逮，白雲和難牽。苒苒胡為此，甘心老歲年。
[頁]卷,冊....[2866]255,8
第10筆
　　　　變律（本十九首，今存三首。）　蘇渙
日月東西行，寒暑冬夏易。陰陽無停機，造化渺莫測。（一本作日月東西行，照在大荒北。其中有燭龍，靈怪人莫測。）
開目為晨光（一作暉），閉目為夜色。一開復一閉，明晦無休息。
居然六合外（一作內），曠哉天地德。天地且不言，世人浪（一作強）喧喧。*
毒蜂成一窠，高挂惡木枝。行人百步外，目斷魂亦飛。
長安大道邊（一作傍），挾彈誰家兒。右手持金丸，引滿無所疑。
一中紛下來，勢若風雨隨。身如萬劍攢，宛轉迷所之。
徒有疾惡心，奈何不知幾。*
養蠶為素絲，葉盡蠶不老。傾筐對空林，此意向誰道。
一女不得織，萬夫受其寒。一夫不得意，四海行路[2866]難。
禍亦不在大，福亦不在先。世路險孟門，吾徒當勉旃。
第11筆
　　　　贈零陵僧（一本下有兼送謁徐廣州六字○一作懷素上人草書歌○第十九句缺一字）　蘇渙
張顛沒在二十年，謂言草聖無人傳。零陵沙門繼其後，新書大字大如斗。
興來走筆如旋風，醉後耳熱心更兇。忽如裴旻舞雙劍，七星錯落纏蛟龍。
又如吳生畫〔鬼神〕（神鬼），魑魅魍魎驚本身。鉤鎖相連勢不絕，倔強毒蛇爭屈鐵。
西河舞劍氣凌雲，孤蓬自振唯有君。今日華堂看灑落，四座喧呼歎佳作。
迴首邀余賦一章，欲令羨價齊鍾張。瑯誦□句三百字，何似醉僧顛復狂。
忽然告我遊南溟，言祈亞相求大名。亞相書翰凌獻之，見君絕意必深知。
南中紙價當日貴，只恐貪泉成墨池。
[頁]卷,冊....[2867]255,8