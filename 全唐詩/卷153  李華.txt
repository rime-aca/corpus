第1筆
　　　　雜詩六首　李華
黃鍾扣元音，律呂更循環。邪氣悖正聲，鄭衛生其間。
典樂忽涓微，波浪與天渾。嘈嘈鴟梟動，好鳥徒綿蠻。
王吉歸鄉里，甘心長閉關。

玄黃與丹青，五氣之正色。聖人端其源，上下皆有則。
齊侯好紫衣，魏帝婦人飾。女奴厭金翠，傾海未滿臆。
何忍嚴子陵，羊裘死荊棘。

甘酸不私人，元和運五行。生人受其用，味正心亦平。
爪牙相踐傷，日與性命爭。聖人不能絕，鑽燧與炮烹。
嗜慾乘此熾，百金資一傾。正銷神耗衰，邪勝體充盈。
顏子有餘樂，瓢中寒水清。

陰魄淪宇宙，太陽假其明。臣道不敢專，由此見虧盈。
未聞東菑稼，一氣嘉穀成。上天降寒暑，地利乃可生。
葛藟附柔木，繁陰蔽曾原。風霜摧枝幹，不復庇本根。
女蘿依松柏，然後得長存。
[1585]
孔光尊董賢，胡廣慚李固。儒風冠天下，而乃敗王度。
絳侯與博陸，忠朴受遺顧。求名不考實，文弊反成蠹。

結交得書生，書生鈍且直。爭權復爭利，終不得其力。
我逢縱橫者，是我牙與翼。相旋如疾風，並命趨紫極。
奔車得停軌，風火何相逼。仁義豈有常，肝膽反為賊。
勿嫌書生直，鈍直深可憶。

[頁]卷,冊....[1586]153,5
第2筆
　　　　詠史十一首　李華
昂藏獬豸獸，出自太平年。亂代乃潛伏，縱人為禍愆。
嘗聞斷馬劍，每壯朱雲賢。身死名不滅，寒風吹〔墓〕（暮）田。
精靈如有在，幽憤滿松煙。

漢皇修雅樂，乘輿臨太學。三老與五更，天王親割牲。
一人調風俗，萬國和且平。單于驟款塞，武庫欲銷兵。
文物此朝盛，君臣何穆清。至今壝壇下，如有簫韶聲。

巢許在嵩潁，陶唐不得臣。九州尚洗耳，一命安能親。
綿邈數千祀，丘中誰隱淪。朝遊公卿府，夕是山林人。
蒲帛揚側陋，薜蘿為縉紳。九重念入夢，三事思降神。
且設庭中燎，寧窺泉下鱗。

漢時征百粵，楊僕將樓船。幕府功未立，江湖已騷然。
島夷非敢亂，政暴地仍偏。得罪因懷璧，防身輒控弦。
三軍求裂土，萬里詎聞天。魏闕心猶在，旗門首已懸。
如何得良吏，一為制方圓。

秦滅漢帝興，南山有遺老。危冠揖萬乘，幸得厭征討。
當君逐鹿時，臣等已枯槁。寧知市朝變，但覺林泉好。
高臥三（一作五）十年，相看成四（一作首成）皓。帝言翁甚善，見顧何不早。
咸稱太子仁，重義亦尊道。側聞驪姬事，申身不自保。
暫出商山雲，朅來趨灑掃。東宮成羽翼，楚舞傷懷抱。
後代無其人，戾園滿秋草。

日照崑崙上（一作山），羽人披羽衣。乘龍駕雲霧，欲往心無違。
此山在西北，乃是神仙國。靈氣皆自然，求之[1586]不可得。
何為漢武帝，精思（一作意）遍群山。糜費巨萬計，宮車終不還。
蒼蒼茂陵樹，足以戒人間。

天生忠與義，本以佐雍熙。何意李司隸，而當昏亂時。
古墳襄城野，斜徑橫秋陂。況不禁樵采，茅莎無孑遺。
高標尚可仰，精爽今何之。一忤中常侍，銜冤誰見知。
嘗觀黨錮傳，撫卷不勝悲。

文侯耽鄭衛，一聽一忘餐。白雪燕姬舞，朱弦趙女彈。
淫聲流不返，慆蕩日無端。獻歲受朝時，鳴鐘讌百官。
兩床陳管磬，九奏殊未闌。對此唯恐臥，更能整衣冠。

蜀主相諸葛，功高名亦尊。驅馳千萬眾，怒目瞰中原。
曹伯任公孫，國亡身不存。社宮久蕪沒，白雁猶飛翻。
勿言君臣合，可以濟黎元。為蜀諒不易，如曹難復論。

六國韓最弱，末年尤畏秦。鄭生為韓計，且欲疲秦人。
利物可分社，原情堪滅身。咸陽古城下，萬頃稻苗新。

沂水春可涉，泮宮映楊葉。麗色異人間，珊珊搖佩環。
展禽恆（一作常）獨處，深巷生禾黍。城上飛海雲，城中暗春雨。
適來鳴珮者，復是誰家女。泥沾珠綴履，雨濕翠毛簪。
電影開蓮臉，雷聲飛蕙心。自言沂水曲，采萍兼采菉。
歸逕雖可尋，天陰光景促。憐君貞且獨，願許君家宿。
徒勞惜衾枕，了不顧雙蛾。豔質誠可重，淫風如禮何。
周王惑褒姒，城闕成陂。

[頁]卷,冊....[1587]153,5
第3筆
　　　　雲母泉詩（并序）　李華
　　洞庭湖西玄石山，俗謂之墨山。山南有佛寺，寺倚松嶺，下有雲母泉
　　，泉出石，引流分渠，周遍庭宇，發如乳湩，末派如淳漿。烹茶、淅
　　蒸、灌園、漱齒皆用之，大浸不盈，大旱不耗。自墨山西北至石門，
　　東南至東陵，廣輪二十里，盡生雲母，牆階道路，炯炯如列星。井泉
　　溪澗，色皆純白，鄉人多壽考，無癖痼疥搔之疾，華深樂之。穎川陳
　　公，天寶中，與華同為諫官，公性與道合，忽於權利，方挂冠投簪，
　　顧華以名山之契。乾元初，公貶清江丞，移武陵丞，華貶杭州司功，
　　恩復左補闕。上元中，俱奉詔徵，公自清江至武陵，道路多虞，制書
　　不至。華泝江而西，次於岳陽，江山延望，日夕相顧屬。思與高賢共
　　飲雲母之泉，躬耕墨山之下，敢違朝命，以徇私欲。秋風露寒，洞庭
　　微波，一聞猿聲，不覺涕下。況支離多病，年甫始衰，願餌藥扶壽，
　　以究無生之學。事乖志負，火爇予心，寄懷此篇，亦以書余之志也。
晨登玄石嶺，嶺上寒松聲。朗日風雨霽，高秋天地清。
山門開古寺，石竇含純精。洞徹淨金界，夤緣流玉英。
澤藥滋畦茂，氣染茶甌馨。飲液盡眉壽，餐和皆體平。
瓊漿駐容髮，甘露瑩心靈。岱谷謝巧妙，匡山徒有名。
願言構蓬蓽，荷鍤引泠泠。訪道出人世，招賢依福庭。
此心不能已，寤寐見吾兄。曾結潁陽契，窮年無所成。
東西同放逐，蛇豕尚縱橫。江漢阻攜手，天涯萬里情。
恩光起憔悴，西上謁承明。秋色變江樹，相思紛以盈。
猿啼巴丘戍，月上武陵城。共恨川路永，無由會友生。
雲泉不可忘，何日遂躬耕。
[頁]卷,冊....[1588]153,5
第4筆
　　　　寄趙七侍御（並序）　李華
　　自餘干溪行，經弋陽至上饒，山川幽麗，思與雲卿同遊，邈不可得，
　　因敘疇年之樂，寄懷於篇云。
搖槳曙江流，江清山復重。心愜賞未足，川迥失前峰。
淩灘出極浦，曠若天池（一作地）通。君陽青嵯峨，開拆混元中。
九潭魚龍窟，仙成羽人宮。陰奧潛鬼物，精光動煙空。
玄猿啼深蘢（楚越謂竹樹深者為蘢。蘢一作靘），白鳥戲蔥蒙。飛湍鳴金石，激溜鼓雷風。
雨濯萬木鮮，霞照千山濃。草閒長餘綠，花靜落幽紅。
渚煙見晨釣，山月聞夜舂。覆溪窈窕波，涵（一作滔）石淘（一作洶）溶溶。
丹丘忽聚散，素壁相奔衝。白日破昏靄，靈山出其東。
勢排昊蒼上，氣壓吳越雄。迴頭望雲卿，此恨發吾衷。
昔日蕭邵遊（蕭穎士、邵軫），四人纔成童。屬詞慕孔門，入[1588]仕希上公。
緯卿陷非罪，折我昆吾鋒（邵字緯卿，以冤橫貶，卒南中）。茂挺獨先覺，拔身渡京虹。
斯人謝明代，百代墜鵷鴻（蕭天寶末，知亂棄官，往江東殯葬先人，逝于江南）。世故墜橫流，與君哀路窮（逆胡陷兩京，予與趙受辱賊中）。
相顧無死節，蒙恩逐殊封（華貶杭州司功，趙貶泉州晉江尉）。天波洗其瑕，朱衣備朝容（華承恩累遷尚書郎，趙拜補闋御史）。
一別凡十年，豈期復相從。餘生得攜手，遺此兩孱翁。
群遷失鶯羽，後凋惜長松。衰旅難重別，悽悽滿心胸。
遇勝悲獨遊，貪奇悵孤逢。禽尚彼何人，胡為束樊籠。
吾師度門教，投弁躡遐蹤。
[頁]卷,冊....[1588]153,5
第5筆
　　　　仙遊寺（有龍潭穴，弄玉祠）　李華
捨事入樵逕，雲木深谷口。萬壑移晦明，千峰轉前後。
嶷然龍潭上，石勢若奔走。開拆秋天光，崩騰夏（一作萬）雷吼。
靈溪自茲去，紆直互紛糾。聽聲靜復喧，望色無更有。
冥冥翠微下，高殿映杉柳。滴滴洞穴中，懸泉響相扣。
昔時秦王女，羽化年代久。日暮松風來，簫聲生左右。
早窺神仙籙，願結芝朮友。安得羨門方，青囊繫吾肘。
[頁]卷,冊....[1589]153,5
第6筆
　　　　春遊吟　李華
初春遍芳甸，千里藹盈矚。美人摘新英，步步玩春綠。
所思杳何處，宛在吳江曲。可憐不得共芳菲，日暮歸來淚滿衣。
[頁]卷,冊....[1589]153,5
第7筆
　　　　長門怨　李華
弱體鴛鴦薦，啼裝翡翠衾。鴉鳴秋殿曉，人靜禁門深。
每憶椒房寵，那堪永巷陰。自驚羅帶緩，非復舊來心。
[頁]卷,冊....[1589]153,5
第8筆
　　　　奉使朔方贈郭都護[1589]　李華
絕塞臨光祿，孤營佐貳師。鐵衣山（一作三）月冷，金鼓朔風悲。
都護徵兵日，將軍破虜時。揚鞭玉關道，回首望旌旗。
[頁]卷,冊....[1590]153,5
第9筆
　　　　尚書都堂瓦松　李華
華省秘仙蹤，高堂露瓦松。葉因春後長，花為雨來濃。
影混鴛鴦色，光含翡翠容。天然斯所寄，地勢太無從。
接棟臨雙闕，連甍近九重。寧知深澗底，霜雪歲兼封。
[頁]卷,冊....[1590]153,5
第10筆
　　　　海上生明月（科試）　李華
皎皎秋中月，團團海上生。影開金鏡滿，輪抱玉壺清。
漸出三山岊，將陵一漢橫。素娥嘗藥去，烏雀遶枝驚。
照水光偏白，浮雲色最明。此時堯砌下，蓂莢自將榮。
[頁]卷,冊....[1590]153,5
第11筆
　　　　晚日湖上寄所思　李華
與君為近別，不啻遠相思。落日平湖上，看山對此時。
[頁]卷,冊....[1590]153,5
第12筆
　　　　寄從弟　李華
眼病身亦病，浮生已半空。迢迢千里月，應與惠連同。
[頁]卷,冊....[1590]153,5
第13筆
　　　　奉寄彭城公　李華
公子三千客，人人願抱恩。應憐抱關者，貧病老夷門。
[頁]卷,冊....[1590]153,5
第14筆
　　　　春行寄興　李華
宜陽城下草萋萋，澗水東流復向西。芳樹無人花自落，春山一路鳥空啼。
[頁]卷,冊....[1590]153,5