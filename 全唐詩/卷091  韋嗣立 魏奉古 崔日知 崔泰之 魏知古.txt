第1筆
　　　　偶遊龍門北溪忽懷驪山別業因以言志示弟淑奉呈諸大僚　韋嗣立
幽谷杜陵邊，風煙別幾年。偶來伊水曲，溪嶂覺（一作各）依然。
傍浦憐芳樹（一作木），尋崖愛綠泉。嶺雲隨馬足，山鳥向人前。
地合心俱靜，言因理自玄。短才叨重寄，尸祿愧妨賢。
每挹挂冠侶，思從初服旋。稻粱仍欲報，歲月坐空捐。
助岳無纖塊，輸溟謝末涓。還悟北轅失，方求南澗田。
[頁]卷,冊....[986]91,3
第2筆
　　　　奉和九日幸臨渭亭登高應制得深字　韋嗣立
層觀遠沈沈，鸞旗九日臨。帷（一作行）宮壓水岸，步輦入煙岑。
枝上萸新採，樽中菊始斟。願陪歡樂事，長與歲時深。
[頁]卷,冊....[986]91,3
第3筆
　　　　奉和張岳州王潭州別詩二首（并序）　韋嗣立
　　予昔忝省閤，與岳州張使君說、潭州王都督熊同官聯事。後承朝譴，
　　各自東西。張公與王都督別詩二首，情頗殷切，余覽以嘆，因遙申和
　　云。[986]
茂先王佐才，作牧楚江隈。登樓正欲賦，復遇仲宣來。
黃鵠飛將遠，雕龍文為開。寧知昔聯事，聽曲有餘哀。

昔時陪二賢，纓冕會神仙。一去馳江海，相逢共播遷。
無因千里駕，忽睹四愁篇。覽諷歡何已，歡終徒愴然。

[頁]卷,冊....[987]91,3
第4筆
　　　　奉和初春幸太平公主南莊應制　韋嗣立
主第巖扃架鵲橋，天門閶闔降鸞鑣。歷亂旌旗轉雲樹，參差臺榭入煙霄。
林間花雜平陽舞，谷裏鶯和弄玉簫。已陪沁水追歡日，行奉茅山訪道朝。
[頁]卷,冊....[987]91,3
第5筆
　　　　自湯還都經龍門北溪贈張左丞崔禮部崔光祿（并序）　韋嗣立
　　僕自湯還都，經龍門北溪莊宿，張左丞、崔禮部、崔光祿並枉垂光顧
　　。數公宿敦道義，雅尚林壑，謂急於幽尋，故此命駕，遂不知別有勝
　　賞，偶然相過，寒暄未周，神意已往。雲霞之致，蔑而不存，逸轡放
　　驅，清塵途企，耿歎不已，而贈是詩。
栖閒有愚谷，好事枉朝軒。樹接前驅擁，巖傳後騎喧。
褰簾出野院，植杖候柴門。既拂林下席，仍攜池上樽。
深期契幽賞，實謂展歡言。末眷誠未易，佳遊時更敦。
俄看嘯儔侶，各已共飛騫。延睇盡朝日，長懷通夜魂。
空聞岸竹動，徒見浦花繁。多愧春鶯曲，相求意獨存。
[頁]卷,冊....[987]91,3
第6筆
　　　　酬崔光祿冬日述懷贈答（並序）　韋嗣立
　　光祿崔卿公懷通識濟時，良具材器，耽圖籍，愛林泉，不遺琴詠。門
　　多長者，善與人交。僕忝臺閣，早經聯事，雖幸揖[987] 風采，而不
　　接殷勤。崔公以雅道自居，未嘗至偃之室。及僕積抱羸疾，屢期放退
　　，朝廷恩假。職以優閒，多取急歸林，服餌為事，門堪羅雀，庭見狎
　　鷗。崔公則多存訪，不避風雨，方知向時，跡也，今晨，情也。蘭菊
　　春秋自芳，竹柏歲寒無變，僕敬之重之，故不能忘也。嘗談及詞翰，
　　頗申掎摭，忽枉贈章，因以投報云爾。
亭伯負高名，羽儀稱上京。魏珠能燭乘，秦璧許連城。
六月飛將遠，三冬學已精。洛陽推賈誼，江夏貴黃瓊。
推演中都術，旋參河尹聲。累遷登御府，移拜踐名卿。
庭聚歌鍾麗，門羅綮戟榮。鸚杯飛廣席，獸火列前楹。
散誕林園意，殷勤敬愛情。無容抱衰疾，良宴每招迎。
契得心逾重，言忘道益真。相勗忠義節，共談詞賦英。
雕蟲曾靡棄，白鳳已先鳴。光接神愈駭，音來味不成。
短歌甘自思，鴻藻彌難清。東里方希潤，西河敢竊明。
厚誣空見迫，喪德豈無誠。端守宮闈地，寒煙朝暮平。
顧才無術淺，懷器識憂盈。月下對雲闕，風前聞夜更。
昌年雖共偶，歡會此難并。為憐漳浦曲，沈痼有劉楨。
[頁]卷,冊....[988]91,3
第7筆
　　　　上巳日祓禊渭濱應制　韋嗣立
乘春祓禊逐風光，扈蹕陪鑾渭渚傍。還笑當時水濱老，衰年八十待文王。
[頁]卷,冊....[988]91,3
第8筆
　　　　奉酬韋祭酒偶遊龍門北溪忽懷驪山別業因以言志示弟淑奉呈諸大僚之作　魏奉古
有美朝為貴，幽尋地自偏。踐臨伊水汭，想望灞池邊。
是遇皆新賞，茲遊若舊年。藤蘿隱路接，楊柳御溝[988]聯。
道愜神情王，機忘俗理捐。遂初誠已重，兼濟實為賢。
跡是東山戀，心惟（一作仍）北闕懸。顧慚經拾紫，多謝賦思玄。
未（一作躡）中林步，空承麗（一作上）藻傳。陽春和已寡，扣寂竟徒然。（紀事云，龍門北溪，韋嗣立山居在焉，諸公賦詩，奉古時預酬唱之末，張說序崔韋贈答詩云：二公述志論文，首貽雅唱，其餘尋聲響答，望形影赴，故亦峻碧池之漣漪，增瑤林之沃若，蓋奉古之徒是也。）
[頁]卷,冊....[989]91,3
第9筆
　　　　奉酬韋祭酒偶遊龍門北溪忽懷驪山別業因以言志示弟淑並呈諸大僚之作　崔日知
夙齡秉微尚，中年忽有鄰。以茲山水癖，遂得狎（一作學）通人。
迨我咸（一作南）京道，聞君別（一作北）業新。巖前窺石鏡，河畔踏芳茵。
既憐伊浦綠，復憶灞池春。連詞謝家子，同歡冀野賓。
趣閒魚共樂，情洽鳥來馴。詎（一作誰）念昔遊者，祗命獨留秦。
蕭條穎陽戀，沖漠漢陰真。無由陪勝躅，空此玩書筠。
[頁]卷,冊....[989]91,3
第10筆
　　　　冬日述懷奉呈韋祭酒張左丞蘭臺名賢　崔日知
弱齡好經籍，披卷即怡然。覃精四十載，馳騁數千言。
孔壁採遺篆（一作帙），周韋考絕編。袁公論劍術，孫子敘兵篇。
魯史君臣道，姬書日月懸。從師改炎燠，負笈遍山川。
上異西河夏，中非北海玄。光榮拾青紫，名價接通賢。
既重萬鍾樂，寧思二頃田。長戟同分虎，高冠亞（一作互）附蟬。
晚懷重虛曠，養志息雕鐫。登高慚[989]思拙，匠物謝情妍。
不慕張平子，寧希（一作思）王仲宣。誰謂登龍日，翻成刻鵠年。
循循勞善誘，軋軋思微牽。琢磨才既竭，鑽仰德彌堅。
朽木誠為諭，捫心徒自憐。終期吞鳥夢，振翼上雲煙。
賦成先擲地，詞高直天。更執摳衣禮，仍開函丈筵。
霧披槐市藹，水靜璧池圓。願逐從風葉，飛舞翰林前。
[頁]卷,冊....[990]91,3
第11筆
　　　　奉酬韋嗣立祭酒偶遊龍門北溪忽懷驪山別業因以言志示弟淑奉呈諸大僚之作　崔泰之
關塞臨伊水，驪山枕灞川。俱臨隱路側，同在帝城邊。
謝公兼出處，攜妓玩林泉。鳴騶噴梅雪，飛蓋曳松煙。
聞琴幽谷裏，看〔弈〕（奕）古巖前。落日低幃帳，歸雲繞管弦。
叨榮慚北闕，微尚愛東田。寂寞灰心盡，蕭條塵事捐。
朝思登絕，夜夢弄潺湲。宿懷南澗意，況睹北溪（一作巖）篇。
[頁]卷,冊....[990]91,3
第12筆
　　　　同光祿弟冬日述懷（并序）　崔泰之
　　韋祭酒張左丞二公，並廓廟偉才。朝廷舊相，咸光首和，殊為佳作。
　　輒繼陽春，深增愧悚。（韋祭酒嗣立、張左丞說，光祿，日知也。）
吾族白眉良，才華動洛陽。觀光初入仕，應宿始為郎。
飛螢玩書籍，白鳳吐文章。海卿逾往雅，河尹冠前張。
擇才綏鄢郢，殊化被江湘。高樓臨廣陌，甲第敞通莊。
列館邙山下，疏亭洛水傍。昌年賞豐陌，暇日悅[990]林塘。
衣冠皆秀彥（一作茂），羅綺盡名倡。隔岸聞歌度，臨池見舞行。
門庭寒變色，綮戟日（一作自）生光。窮陰方靉靆，殺氣正蒼茫。
感時興盛作，晚歲共多傷。積德韋丞相，通神張子房。
吟草遍簪紱，逸韻合宮商。功名守留省，濫跡在文昌。
家園遙可見，臺寺近相望。無庸乘侍謁，有暇共翱翔。
棣華依雁序，竹葉拂鸞觴。水坐憐秋月，山行弄晚芳。
恩華慚服冕，友愛勗垂堂。無由報天德，相顧詠時康。（紀事云，泰之時以禮部居洛，故與嗣立、說、日知數有酬唱。）
[頁]卷,冊....[991]91,3
第13筆
　　　　奉和聖製送張尚書巡邊　崔泰之
南庭胡運盡，北斗將星飛。旗鼓臨沙漠，旌旄（一作旗，一作旃）出洛畿。
關山遶玉塞，烽火映金微。屢獻帷謀策，頻承廟勝威。
躞蹀臨河騎，逶迤度隴旂。地脈平千古，天聲振九圍。
車馬生邊氣，戈鋋駐落暉。夏近蓬猶轉，秋深草木（一作未）腓。
餞送紆天什，恩榮賜御衣。佇勒燕然頌，鳴騶計日歸。
[頁]卷,冊....[991]91,3
第14筆
　　　　春夜寓直鳳閣懷群公（一本題上有和中書侍郎楊再思八字）[991]　魏知古
拜門傳漏晚，寓直索居時。昔重安仁賦，今稱伯玉詩。
鴛池滿不溢，雞樹久逾滋。夙夜懷山甫，清風詠所思。（伯玉，齊卞伯玉也。有赴中書郎詩云：大方信包含，優渥遂不已，濯鱗龍鳳池，揮翰紫宸裏。）
 [992]91,3
第15筆
　　　　奉和春日途中喜雨應詔　魏知古
皇輿（一作遊）向洛城，時雨應天行。麗日登巖送，陰雲出野迎。
濯枝林杏發，潤葉渚蒲生。絲入綸言喜，花依錦字明。
微臣忝東觀，載筆佇西成。
[頁]卷,冊....[992]91,3
第16筆
　　　　從獵渭川獻詩　魏知古
　　舊唐書本傳云：先天元年冬，上畋于渭川，知古獻詩以諷。手詔褒之
　　曰，予頃向溫泉，觀省風俗。時因暇景，掩渭而畋，方開一面之羅，
　　式展三驅之禮，躬親校獵，聊以前禽，豈意卿有箴規，輔余不逮。今
　　賜物五十段，用申勸獎。
嘗聞夏太康，五弟訓禽荒。我后來冬狩，三驅盛禮張。
順時鷹隼擊，講事武功揚。奔走未及去，翾飛豈暇翔。
非熊從渭水，瑞翟想陳倉。此欲誠難縱，茲遊不可常。
子雲陳羽獵，僖伯諫漁棠。得失鑒齊楚，仁思念禹湯。
雍熙亮在宥，亭毒匪多傷。辛甲今為史，虞箴遂孔彰。
[頁]卷,冊....[992]91,3
第17筆
　　　　玄元觀尋李先生不遇　魏知古
羽客今何在，空尋伊洛間。忽聞歸苦縣，復想入函關。
未作千年別，猶應七日還。神仙不可見，寂寞返蓬山。
[頁]卷,冊....[992]91,3