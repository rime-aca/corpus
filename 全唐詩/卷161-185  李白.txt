第1筆
　　　　古風　李白
大雅久不作，吾衰竟誰陳。王風委蔓草，戰國多荊榛。
龍虎相啖食，兵戈逮狂秦。正聲何微茫，哀怨起騷人。
揚馬激頹波，開流蕩無垠。廢興雖萬變，憲章亦已淪。
自從建安來，綺麗不足珍。聖代復元古，垂衣貴清真。
群才屬休明，乘運共躍鱗。文質相炳煥，眾星羅秋旻。
我志在刪述，垂輝映千春。希聖如有立，絕筆[1670]于獲膦。

蟾蜍薄太清，蝕此瑤臺月。圓光虧中天，金魄遂淪沒。
螮蝀入紫微，大明夷朝暉。浮雲隔兩曜，萬象昏陰霏。
蕭蕭長門宮，昔是今已非。桂蠹花不實，天霜下嚴威。
沈歎終永夕，感我涕沾衣。

秦皇掃六合，虎視何雄哉。飛（一作揮）劍決浮雲，諸侯盡西來。
明斷自天啟，大略駕群才。收兵鑄金人，函谷正東開。
銘功會稽嶺，騁望瑯琊臺。刑徒七十萬，起土驪山隈。
尚採不死藥，茫然使心哀。連弩射海魚，長鯨正崔嵬。
額鼻象五嶽，揚波噴雲雷。鬈鬣蔽青天，何由睹蓬萊。
徐〔市〕（市）載秦女，樓船幾時迴。但見三泉下，金棺葬寒灰。

鳳飛九千仞，五章備綵珍。銜書且虛歸，空入周與秦。
橫絕歷四海，所居未得鄰。吾營紫河車，千載落風塵。
藥物秘海嶽，採鉛青溪濱。時登大樓山，舉手（一作首）望仙真。
羽駕滅去影，飆車絕迴輪。尚恐丹液遲，志願不及申。
徒霜鏡中髮，羞彼鶴上人。桃李何處開，此花非我春。
唯應清都境，長與韓眾親。

太白何蒼蒼，星辰上森列。去天三百里，邈爾與世絕。
中有綠髮翁，披雲臥松雪。不笑亦不語，冥棲在巖穴。
我來逢真人，長跪問寶訣。粲然啟玉齒（一作忽自哂），授以鍊藥說。
銘骨傳其語，竦身已電滅。仰望不可及，蒼然五情熱。
吾將營丹砂，永與世人別。

代馬不思越，越禽不戀燕。情性有所習，土風固其然（一作其固然）。
昔別雁門關，今戍龍庭前。驚沙亂海日，飛雪迷胡天。
蟣蝨生虎鶡，心魂逐旌旃。苦戰功不賞，忠誠難可宣。
誰憐李飛將，白首沒三邊。

五鶴西北來，飛飛凌太清。仙人綠雲上，自道安期名。
兩兩白玉童，雙吹紫鸞笙。去影忽不見，回風送天[1671]聲。
我欲一問之（一作舉首遠望之），飄然若流星。願餐金光草，壽與天齊傾（一作客有鶴上仙，飛飛凌太清。揚言碧雲裏裏，自道安期名。兩兩白玉童，雙吹紫鸞笙。飄然下倒影，倏忽無留影。遺我金光草，服之四體輕。將隨赤松去，對博坐蓬瀛）。

咸陽二三月，宮柳黃金枝。綠幘誰家子，賣珠輕薄兒。
日暮醉酒歸，白馬驕且馳。意氣人所仰，冶遊方及時。
子雲不曉事，晚獻長楊辭。賦達身已老，草玄鬢若絲。
投閣良可歎，但為此輩嗤。

莊周夢胡蝶，蝴蝶為莊周。一體更變易，萬事良悠悠。
乃知蓬萊水，復作清淺流。青門種瓜人，舊日東陵侯。
富貴故（一作固）如此，營營何所求。

齊有倜儻生，魯連特高妙。明月出海底，一朝開光曜。
卻秦振英聲，後世仰末照。意輕千金贈，顧向平原笑。
吾亦澹蕩人，拂衣可同調。

黃河走東溟，白日落西海。逝川與流光，飄忽不相待。
春容捨我去，秋髮已衰改。人生非寒松，年貌豈長在。
吾當乘雲螭，吸景駐光彩（一作誰能學天飛，三秀與君採）。

松柏本孤直，難為桃李顏。昭昭嚴子陵，垂釣滄波間。
身將客星隱，心與浮雲閒。長揖萬乘君，還歸富春山。
清風灑六合，邈然不可攀。使我長歎息，冥棲巖石間。

君平既棄世，世亦棄君平。觀變窮太易，探元化群生。
寂寞綴道論，空簾閉幽情。騶虞不虛來，鸑鷟有時鳴。
安知天漢上，白日懸高名。海客去已久，誰人測沈冥。

胡關饒風沙，蕭索竟終古。木落秋草黃，登高望戎虜。
荒城空大漠，邊邑無遺堵。白骨橫千霜，嵯峨蔽榛莽。
借問誰凌虐，天驕毒威武。赫怒我聖皇，勞師事鼙鼓。
陽和變殺氣，發卒騷中土。三十六萬人，哀哀淚[1672]如雨。
且悲就行役，安得營農圃。不見征戍兒，豈知關山苦（一本此下有爭鋒徒死節，秉鉞皆庸豎。戰士死蒿萊，將軍獲圭組四句）。
李牧今不在，邊人飼豺虎。

燕昭延郭隗，遂築黃金臺。劇辛方趙至，鄒衍復齊來。
奈何青雲士，棄我如塵埃。珠玉買歌笑，糟糠養賢才。
方知黃鶴舉，千里獨裴回。

寶劍雙蛟龍，雪花照芙蓉。精光射天地，雷騰不可衝。
一去別金匣，飛沈失相從。風胡滅已久，所以潛其鋒。
吳水深萬丈，楚山邈千重。雌雄終不隔，神物會當（一作相）逢。

金華牧羊兒，乃是紫煙客。我願從之遊，未去髮已白。
不知繁華子，擾擾何所迫。昆山採瓊蕊（一作蕤），可以煉精魄。

天津三月時，千門桃與李。朝為斷腸花，暮逐東流水。
前水復後水，古今相續流。新人非舊人，年年橋上遊。
雞鳴海色動，謁帝羅公侯。月落西上陽（一作上陽西），餘輝半城樓。
衣冠照雲日，朝下散皇州。鞍馬如飛龍，黃金絡馬頭。
行人皆辟易，志氣橫嵩丘。入門上高堂，列鼎錯珍羞。
香風引趙舞，清管隨齊謳。七十紫鴛鴦，雙雙戲庭幽。
行樂爭晝夜，自言度千秋。功成身不退，自古多愆尤。
黃犬空歎息，綠珠成釁讎。何如鴟夷子，散髮棹（一作弄）扁舟。

西嶽（一作上）蓮花山，迢迢見明星。素手把芙蓉，虛步躡太清。
霓裳曳廣帶，飄拂昇天行。邀我登雲臺，高揖衛叔卿。
恍恍與之去，駕鴻凌紫冥。俯視洛陽川，茫茫走胡兵。
流血塗野草，豺狼盡冠纓。

昔我遊齊都，登華不注峰。茲山何峻秀，綠翠如芙蓉。
蕭颯古仙人，了知是赤松。借予一白鹿，自挾兩青[1673]龍。
含笑凌倒景，欣然願相從（一本此十句作一首）。泣與親友別，欲語再三咽。
勗君青松心，努力保霜雪。世路多險艱，白日欺紅顏。
分手各千里，去去何時還（一本此八句作一首）。在世復幾時，倏如飄風度。
空聞紫金經，白首愁相誤。撫己忽自笑，沈吟為誰故。
名利徒煎熬，安得閒余步。終留赤玉舄，東上蓬萊（一作山）路。
秦帝如我求，蒼蒼但煙霧（一本此十二句作一首）。

郢客吟白雪，遺響飛青天。徒勞歌此曲，舉世誰為傳。
試為巴人唱，和者乃數千。吞聲何足道，歎息空淒然。

秦水別隴首，幽咽多悲聲。胡馬顧朔雪，躞蹀長嘶鳴。
感物動我心，緬然含歸情。昔視秋蛾飛，今見春蠶生。
嫋嫋桑柘葉，萋萋柳垂榮。急節謝流水，羈心搖懸旌。
揮涕且復去，惻愴何時平。

秋露白如玉，團團下庭綠。我行忽見之，寒早悲歲促。
人生鳥過目，胡乃自結束。景公一何愚，牛山淚相續。
物苦不知足，得隴又望蜀。人心若波瀾，世路有屈曲。
三萬六千日，夜夜當秉燭。

大車揚飛塵，亭午暗阡陌。中貴多黃金，連雲開甲宅。
路逢鬥雞者，冠蓋何輝赫。鼻息干虹蜺，行人皆怵惕。
世無洗耳翁，誰知堯與跖。

世道日交喪，澆風散淳源。不采芳桂枝，反棲惡木根。
所以桃李樹，吐花竟不言。大運有興沒，群動爭飛奔。
歸來廣成子，去入無窮門。

碧荷生幽泉，朝日艷且鮮。秋花冒綠水，密葉羅青煙。
秀色空絕世，馨香竟誰傳。坐看飛霜滿，凋此紅芳年。
結根未得所，願託華池邊。

燕趙有秀色，綺樓青雲端。眉目豔皎月，一笑傾城歡。
常恐碧草晚，坐泣秋風寒。纖手怨玉琴，清晨起長歎。
焉得偶君子，共乘雙飛鸞。

容顏若飛電，時景如飄風。草綠霜已白，日西月復東。
華鬢（一作髮）不耐秋，颯然成衰蓬。古來賢聖人，一一誰成功。
君子變猿鶴，小人為沙蟲。不及廣成子，乘雲駕輕鴻。

三季分戰國，七雄成亂麻。王風何怨怒，世道終紛拏。
至人洞玄象，高舉凌紫霞。仲尼欲浮海，吾祖之流沙。
聖賢共淪沒，臨歧胡咄嗟。

玄風變太古，道喪無時還。擾擾季葉（一作市井）人，雞鳴趨四關。
但識金馬門，誰（一作詎）知蓬萊山。白首死羅綺，笑歌無時閒。
綠酒哂丹液，青娥凋素顏（一作萋萋千金骨，風塵凋素顏）。大儒揮金椎，琢之詩禮間。
蒼蒼三株樹，冥目焉能攀。

鄭客西入關，行行未能已。白馬華山君，相逢平原里。
璧遺鎬池君，明年祖龍死。秦人相謂曰，吾屬可去矣。
一往桃花源，千春隔流水。

蓐收肅金氣，西陸弦海月。秋蟬號階軒，感物憂不歇。
良辰竟何許，大運有淪忽。天寒悲風生，夜久眾星沒。
惻惻不忍言，哀歌逮明發。

北溟有巨魚，身長數千里。仰噴三山雪（一作雲），橫吞百川水。
憑陵隨海運，燀赫因風起。吾觀摩天飛，九萬方未已。

羽檄如流星，虎符合專城。喧呼救邊急，群鳥皆夜鳴。
白日曜紫微，三公運權衡。天地皆得一，澹然四海[1675]清。
借問此何為，答言楚徵兵。渡瀘及五月，將赴雲南征（一作行）。
怯卒非戰士，炎方難遠行（一作征）。長號別嚴親，日月慘光晶。
泣盡繼以血，心摧兩無聲。困獸當猛虎，窮魚餌奔鯨。
千去不一回，投軀豈全生。如何舞干戚，一使有苗平。

醜女來效顰，還家驚四鄰。壽陵失本步，笑殺邯鄲人。
一曲斐然子，雕蟲喪天真。棘刺造沐猴，三年費精神。
功成無所用，楚楚且華身。大雅思文王，頌聲久崩淪。
安得郢中質，一揮成斧斤。

抱玉入楚國，見疑古所聞。良寶終見棄，徒勞三獻君。
直木忌先伐，芳蘭哀自焚。盈滿天所損，沈冥道為群。
東海沈碧水，西關乘紫雲。魯連及柱史，可以躡清芳（此詩一作感興云，朅來荊山客，誰為玉分。良寶絕見棄，虛持三獻君。直木忌先伐，芬蘭哀自焚。盈滿天所損，沈冥道所群。東海有碧水，西山多白雲。魯連及夷齊，可以躡清芬）。

燕臣昔慟哭，五月飛秋霜。庶女號蒼天，震風擊齊堂。
精誠有所感，造化為悲傷。而我竟何辜，遠身金殿傍（一本無此二句）。
浮雲蔽紫闥，白日難回光。群沙穢明珠，眾草凌孤芳。
古來共歎息，流淚空霑裳。

孤蘭生幽園，眾草共蕪沒。雖照陽春暉，復悲高秋月。
飛霜早淅瀝，綠豔恐休歇。若無清風吹，香氣為誰發。

登高望四海，天地何漫漫。霜被群物秋，風飄大荒寒。
榮華東流水，萬事皆波瀾。白日掩徂輝，浮雲無定端。
梧桐巢燕雀，枳棘棲鴛鸞。且復歸去來，劍歌行（一作悲）路難（一作登高望四海，天地何漫漫。霜被群物秋，風飄大荒寒。殺氣落喬木，浮雲蔽層巒。孤鳳鳴天倪，遺聲何辛酸。遊人悲舊國，撫心亦盤桓。倚劍歌所思，曲終涕泗瀾）。

鳳飢不啄粟，所食唯琅玕。焉能與群雞，刺蹙（一作蹙促）爭一餐。
朝鳴崑丘樹，夕飲砥柱湍。歸飛海路遠，獨[1676]宿天霜寒。
幸遇王子晉，結交青雲端。懷恩未得報，感別空長歎。

朝弄紫沂海（一作朝駕碧鸞車），夕披丹霞裳。揮手折若木，拂此西日光。
雲臥（一作舉）遊八極，玉顏已千（一作如清）霜。飄飄入無倪，稽首祈上皇。
呼我遊太素，玉杯賜瓊漿。一餐歷萬歲，何用還故鄉。
永隨長風去，天外恣飄揚（一本無此二句）。

搖裔雙白鷗，鳴飛滄江流。宜與海人狎，豈伊雲鶴儔。
寄形（一作影）宿沙月，沿芳戲春洲。吾亦洗心者，忘機從爾遊。

周穆八荒意，漢皇萬乘尊。淫樂心不極，雄豪安足論。
西海宴王母，北宮邀上元。瑤水聞遺歌，玉杯竟空言。
靈跡成蔓草，徒悲千載魂。

綠蘿紛葳蕤，繚繞松柏枝。草木有所託，歲寒尚不移。
奈何夭桃色，坐歎葑菲詩。玉顏豔紅彩，雲髮非素絲。
君子恩已畢，賤妾將何為。

八荒馳驚飆，萬物盡凋落。浮雲蔽頹陽，洪波振大壑。
龍鳳脫罔罟，飄颻將安託。去去乘白駒，空山詠場藿。

一百四十年，國容何赫然。隱隱五鳳樓，峨峨橫三川，
王侯象星月，賓客如雲煙（以上六句，一作帝京信佳麗，國容何赫然。劍戟擁九關，歌鍾沸三川。蓬萊象天構，珠翠誇雲仙）。鬥雞金宮裏，蹴鞠瑤臺邊。
舉動搖白日，指揮回青天。當塗何翕忽，失路長棄捐。
獨有揚執戟，閉關草太玄。

桃花開東園，含笑誇白日。偶蒙東風榮，生（一作矜）此豔陽質。
豈無佳人色，但恐花不實。宛轉龍火飛，零落[1677]早相失。
詎知南山松，獨立自蕭飋（此詩一作感興云，芙蓉嬌綠波，桃李誇白日。偶蒙春風榮，生此豔陽質。豈無佳人色，但恐花不實。宛轉龍火飛，零落互相失。詎知凌寒松，千載長守一）。

秦皇按寶劍，赫怒震威神。逐日巡海石，驅右駕（一作架）滄津。
徵卒空九宇，作橋傷萬人。但求蓬島藥，豈思農春。力盡功不贍，千載為悲辛。

美人出南國，灼灼芙蓉姿。皓齒終不發，芳心空自持。
由來紫宮女，共妒青蛾眉。歸去瀟湘沚，沈吟何足悲。

宋國梧臺東，野人得燕石（一作宋人枉千金，去國買燕石）。誇作天下珍，卻哂趙王璧。
趙璧無緇磷，燕石非貞真。流俗多錯誤，豈知玉與。

殷后亂天紀，楚懷亦已昏。夷羊滿中野，菉葹盈高門。
比干諫而死，屈平竄湘源。虎口何婉孌，女嬃空嬋媛。
彭咸久淪沒，此意與誰論。

青春流驚湍，朱明（一作火）驟回薄。不忍看秋蓬，飄揚竟何託。
光風滅蘭蕙，白露洒葵藿（一作委蕭藿）。美人不我期，草木日零落。

戰國何紛紛，兵戈亂浮雲。趙倚兩虎鬥，晉為六卿分。
姦臣欲竊位，樹黨自相群。果然田成子，一旦殺齊君。

倚劍登高臺，悠悠送春目。蒼榛蔽層丘，瓊草隱深谷。
鳳鳥鳴西海，欲集無珍木。鸒斯得所居，蒿下盈萬族。
晉風日已頹，窮途方慟哭。（以上六句，一作翩翩眾鳥飛，翱翔在珍木。群花亦便娟，榮耀非一族。歸來愴途窮，日暮還慟哭）。
[1678]
齊瑟彈（一作揮）東吟，秦弦弄西音。慷慨動顏魄（一作色），使人成荒淫。
彼美佞邪子，婉孌來相尋。一笑雙白璧，再歌千黃金。
珍色不貴道，詎惜飛光沈。安識紫霞客，瑤臺鳴素（一作玉）琴。

越客採明珠，提攜出南隅。清輝照海月，美價傾皇都。
獻君君按劍，懷寶空長吁。魚目復相哂，寸心增煩紆。

羽族稟萬化，小大各有依。周周亦何辜，六翮掩不揮。
願銜眾禽翼，一向黃河飛。飛者莫我顧，歎息將安歸。

我到（一作行）巫山渚，尋古登陽臺。天空綵雲滅，地遠清風來。
神女去已久，襄王安在哉。荒淫竟淪替（一作沒），樵牧徒悲哀。

惻惻泣路岐，哀哀悲素絲。路岐有南北，素絲易變移。
萬事固如此，人生無定期。田竇相傾奪，賓客互盈虧。
世途多翻覆（一作谷風刺輕薄），交道方嶮巇。斗酒強然諾，寸心終自疑。
張陳竟火滅，蕭朱亦星離。眾鳥集榮柯，窮魚守枯池。
嗟嗟失權（一作懽）客，勤問何所規（一作悲）。

[頁]卷,冊....[1679]161,5
第2筆
　　　　遠別離　李白
遠別離，古有皇英之二女。乃在洞庭之南，瀟湘之浦。
海水直下萬里深，誰人不言此離苦。日慘慘兮雲冥冥，猩猩啼煙兮鬼嘯雨。
我縱言之將何補，皇穹竊恐不照余之忠誠。雲（一作雷）憑憑兮欲吼怒，堯舜當之亦禪禹。
君失臣兮龍為魚，權歸臣兮鼠變虎。或言（一作云）堯幽囚，舜野死。
九疑聯綿皆相似，重瞳孤墳竟何（一作誰）是。帝子泣兮綠雲間，隨風波兮去無還。
慟哭兮遠望，見蒼梧之深山。蒼梧山崩湘水絕，竹上之淚乃可滅。
[頁]卷,冊....[1680]162,5
第3筆
　　　　公無渡河　李白
黃河西來決崑崙，咆哮（一作吼）萬里觸龍門。波滔天，堯咨嗟。
大禹理百川，兒啼不窺家。殺湍湮洪水，九州始蠶麻。
其害乃去，茫然風沙。被髮之叟狂而癡，清晨臨（一作徑）流欲奚為。
旁人不惜妻止之，公無渡河苦渡之。虎可搏，河難憑。
公果溺死流海湄，有長鯨白齒若雪山。公乎公乎挂罥（一作骨）於其間，箜篌所悲竟不還。
[頁]卷,冊....[1680]162,5
第4筆
　　　　蜀道難　李白
噫吁戲危乎高哉，蜀道之難難於上青天。蠶叢及魚鳧，開國何茫然。
爾來四萬八千歲，不與秦塞通人煙。[1680]西當太白有鳥道，可以橫絕峨眉巔。
地崩山催壯士死，然後天梯石棧相（一作方）鉤連。上有六龍回日之高標（一作橫河斷海之浮雲），下有衝波逆折之回川。
黃鶴之飛尚不得過，猿猱欲度愁攀援（一作緣）。青泥何盤盤，百步九折縈巖巒。
捫參歷井仰脅息，以手撫膺坐長歎。問君（征人）西遊何時（當）還，畏途巉巖不可攀。
但見悲鳥號古（一作枯）木，雄飛雌從（一作呼雌，一作從雌）繞林間。又聞子規啼夜月，愁空山。
蜀道之難難於上青天，使人聽此凋朱顏。連峰去天不盈尺（一作入煙幾千尺），枯松倒挂倚絕壁，
飛湍瀑流爭喧豗，砅崖轉石萬壑雷。其險也如（一作若）此，嗟爾遠道之人胡為乎來哉。
劍閣崢嶸而崔嵬，一夫當關。萬夫（一作人）莫開，所守或匪親（一作人）。
化為狼與豺，朝避猛虎，夕避長蛇。磨牙吮血，
殺人如麻，錦城雖云樂。不如早還家，蜀道之難難於上青天，
側身西望長咨（一作令人）嗟。
[頁]卷,冊....[1681]162,5
第5筆
　　　　梁甫吟　李白
長嘯梁甫吟，何時見陽春。君不見朝歌屠叟辭棘津，八十西來釣渭濱。
寧羞白髮照清（一作綠）水，逢時吐（一作壯）氣思經綸。廣張三千六百釣，風期（一作雅）暗與文王親。
大賢虎變愚不測，當年頗似尋常人。君不見高陽酒徒起草中，長揖山東隆準公。
狂客（一作生）落魄（一作拓）尚如此，何況壯士當群雄。我欲攀龍見明主，雷公砰訇震天鼓。
帝傍投壺多玉女，三時大笑開（一作生）電光。倏爍晦冥起風雨，閶闔九門不可通。
以額扣關閽者怒，白日不照吾精誠。杞國無事憂天傾，猰貐磨牙競人肉。
騶虞不折生草莖，手接飛猱搏彫虎。側足焦原未言苦，智者可卷愚者豪。
世人見我輕鴻毛，力排南山三壯士。齊相殺之費二桃，吳楚弄兵無劇孟。
亞[1681]夫咍爾為徒勞，梁甫吟，梁甫吟，聲正悲。
張公兩龍劍，神物合有時。風雲感會起屠釣，大人𡸣屼當安之。
[頁]卷,冊....[1681]162,5
第6筆
　　　　烏夜啼　李白
黃雲城邊鳥欲棲，歸飛啞啞枝上啼。機中織錦（一作閨中織婦）秦川（一作家）女，碧紗如煙隔窗語。
停梭悵然憶遠人（一作向人問故夫），獨宿孤（一作空）房（一作欲說遼西）淚如雨。
[頁]卷,冊....[1682]162,5
第7筆
　　　　烏棲曲　李白
姑蘇臺上烏棲時，吳王宮裏醉西施。吳歌楚舞歡未畢，青山欲（一作猶）銜半邊日。
銀箭金壺（一作金壺丁丁）漏水多，起看秋月墜江波。東方漸高奈樂（一作爾）何。
[頁]卷,冊....[1682]162,5
第8筆
　　　　戰城南　李白
去年戰桑乾源，今年戰蔥河道。洗兵條支海上波，放馬天山雪中草。
萬里長征戰，三軍盡衰老。匈奴以殺戮為耕作，古來唯見白骨黃沙田。
秦家築城避（一作備）胡處，漢家還有烽火然。烽火然不息，征戰（一作長征）無已時。
野戰格鬥死，敗馬號鳴向天悲。烏鳶啄人腸，銜飛上挂枯樹枝（一作銜飛上枯枝）。
士卒塗草莽，將軍空爾為。乃知兵者是凶器，聖人不得已而用之。
[頁]卷,冊....[1682]162,5
第9筆
　　　　將進酒　李白
君不見黃河之水天上來，奔流到海不復迴。君不見高堂明鏡悲白髮，朝如青絲暮成雪。
人生得意須盡歡，莫使金樽空對月。天生我材必有用，千金散盡還復來。
烹羊宰牛且為樂，會須一飲三百杯。岑夫子，丹丘生。
將進酒，君（一作杯）莫停。與君歌一曲，請君為我側耳聽。
鐘鼓饌玉不足貴（一作鐘鼎玉帛豈足貴），但願[1682]長醉不願（一作復）醒。古來聖賢皆寂寞，惟有飲者留其名。
陳王昔時宴平樂，斗酒十千恣歡謔。主人何為言少錢，徑須沽取對君酌。
五花馬，千金裘。呼兒將出換美酒，與爾同銷萬古愁。
[頁]卷,冊....[1682]162,5
第10筆
　　　　行行遊且獵篇　李白
邊城兒，生年不讀一字書。但將遊獵誇輕趫，胡馬秋肥宜白草。
騎來躡影何矜（一作可憐）驕，金鞭拂雪（一作雲）揮鳴鞘。半酣呼鷹出遠郊，弓彎（一作彎弧）滿月不虛發。
雙鶬迸落連飛髇（一作），海邊觀者皆辟易。猛氣英風振沙磧，儒生不及遊俠人。
白首下帷復何益。
[頁]卷,冊....[1683]162,5
第11筆
　　　　飛龍引二首　李白
黃帝鑄鼎於荊山，煉丹砂。丹砂成黃金，騎龍飛上太清家。
雲愁海思令人嗟，宮中彩女顏如花。飄然揮手淩紫霞，從風縱體登鸞車。
登鸞車，侍軒轅。遨遊青天中，其樂不可言。

鼎湖流水清且閒，軒轅去時有弓劍。古人傳道留其間，後宮嬋娟多花顏。
乘鸞飛煙亦不還，騎龍攀天造天關。造天關，聞天語。
長雲河車載玉女，載玉女。過紫皇，紫皇乃賜白兔所擣之藥方。
後天而老彫三光，下視瑤池見王母。蛾眉蕭颯如秋霜。

[頁]卷,冊....[1683]162,5
第12筆
　　　　天馬歌　李白
天馬來出月支窟，背為虎文龍翼骨。嘶青雲，振綠髮。
蘭筋權奇走滅沒。騰崑崙，歷西極，四足無一蹶。
雞鳴刷燕晡秣越，神行電邁躡慌惚。天馬呼，飛龍趨。
目明長庚臆雙鳧，尾如流（一作煙）星首渴烏。口噴紅光汗溝朱（一作珠），曾陪時龍躡天衢。
羈金絡月照皇都，逸氣稜稜淩九區。白璧如山誰敢沽，回頭笑紫燕。[1683]
但覺爾輩愚，天馬奔。戀君軒，駷（音竦）躍驚矯浮雲翻。
萬里足躑躅，遙瞻閶闔門。不逢寒風子，誰採逸景孫。
白雲在青天（一本無青字），丘陵遠崔嵬（崔嵬遠）。鹽車上峻阪，倒行逆施畏日晚。
伯樂翦拂中道遺，少盡其力老棄之。願逢田子方，惻然為我悲（一作思）。
雖有玉山禾，不能療苦飢。嚴霜五月凋桂枝，伏櫪銜冤摧兩眉。
請君贖獻穆天子，猶堪弄影舞瑤池。
[頁]卷,冊....[1684]162,5
第13筆
　　　　行路難三首　李白
金樽清酒斗十千，玉盤珍羞直萬錢。停杯投箸不能食，拔劍四顧心茫然。
欲渡黃河冰塞川，將登太行雪滿山（一作暗天）。閒來垂釣碧（一作坐）溪上，忽復乘舟夢日邊。
行路難，行路難。多岐路，今安在。
長風破浪會有時，直挂雲帆濟滄海。

大道如青天，我獨不得出。羞逐長安社中兒，赤雞白狗（一作雉）賭梨栗。
彈劍作歌奏苦聲，曳裾王門不稱情。淮陰市井笑韓信，漢朝公卿忌賈生。
君不見昔時燕家重郭隗，擁篲折節（一作腰）無嫌猜。劇辛樂毅感恩分輸肝剖膽效英才，昭王白骨縈爛（一作蔓）草。
誰人更掃黃金臺，行路難，歸去來。

有耳莫洗潁川水，有口莫食首陽蕨。含光混世貴無名，何用孤高比雲月。
吾觀自古賢達人，功成不退皆殞身。子胥既棄吳江上，屈原終投湘水濱。
陸機雄才（一作才多）豈自保，李斯稅駕苦不早。華亭鶴唳詎可聞，上蔡蒼鷹何足道。
君不見吳中張翰稱（一作真）達生，秋風忽憶江東行。且樂生前一杯酒，何須身後千載名。

[頁]卷,冊....[1684]162,5
第14筆
　　　　長相思　李白
長相思，在長安。絡緯秋啼金井闌，微（一作凝）霜淒淒簟色寒。
孤燈不明（一作寐）思欲絕，卷帷望月空長歎。美[1684]人如花（一作佳期迢迢）隔雲端，上有青冥之長天。
下有淥水之波瀾。天長路遠魂飛苦，夢魂不到關山難。長相思，摧心肝。
[頁]卷,冊....[1685]162,5
第15筆
　　　　上留田行　李白
行至上留田，孤墳何崢嶸。積此萬古恨，春草不復生。
悲風四邊來，腸斷白楊聲。借問誰家地，埋沒蒿里塋。
古老向余言，言是上留田。蓬科馬鬣今已平，昔之弟死兄不葬。
他人於此舉銘旌，一鳥死。百鳥鳴，一獸走。
百獸驚，桓山之禽別離苦。欲去迴翔不能征，田氏倉卒骨肉分。
青天白日摧紫荊，交柯之木本同形。東枝憔悴西枝榮，無心之物尚如此。
參商胡乃尋天兵，孤竹延陵。讓國揚名，高風緬邈。
頹波激清，尺布之謠。塞耳不能聽。
[頁]卷,冊....[1685]162,5
第16筆
　　　　春日行　李白
深宮高樓入紫清，金作蛟龍盤繡（一作繡作）楹。佳人當窗弄白日，弦將手語彈鳴箏。
春風吹落君王耳，此曲乃是昇天行。因出天池泛蓬瀛，樓船蹙沓波浪驚。
三千雙蛾獻歌笑，撾鐘考鼓宮殿傾。萬姓聚舞歌太平，我無為。
人自寧，三十六帝欲相迎。仙人飄翩下雲軿，帝不去。
留鎬京，安能為軒轅。獨往入窅冥，小臣拜獻南山壽。
陛下萬古垂鴻名。
[頁]卷,冊....[1685]162,5
第17筆
　　　　前有一樽酒行二首（一本無一字）　李白
春風東來忽相過，金樽淥酒生微波。落花紛紛稍覺多，美人欲醉朱顏酡。
青軒桃李能幾何，流光欺人忽蹉砣。君起舞，日西夕。
當年意氣不肯平（一作傾），白髮如絲歎何益。
[1685]
琴奏龍門之綠桐，玉壺美酒清若空。催弦拂柱與君飲，看朱成碧顏始紅。
胡姬貌如花，當壚笑春風。笑春風，舞羅衣。
君今不醉將（一作欲）安歸。

[頁]卷,冊....[1686]162,5
第18筆
　　　　夜坐吟　李白
冬夜夜寒覺夜長，沈吟久坐坐北堂。冰合井泉月入閨，金（一作青）缸青凝（一作凝明）照悲啼。
金（一作青）缸滅，啼轉多。掩妾淚，聽君歌。
歌有聲，妾有情。情聲合，兩無違。
一語不入意，從君萬曲梁塵飛。
[頁]卷,冊....[1686]162,5
第19筆
　　　　野田黃雀行　李白
遊莫逐炎洲翠，棲莫近吳宮燕。吳宮火起焚巢（一作爾）窠，炎洲逐翠遭網羅。
蕭條兩翅蓬蒿下，縱有鷹鸇奈若（一作爾）何。
[頁]卷,冊....[1686]162,5
第20筆
　　　　箜篌謠　李白
攀天莫登龍，走山莫騎虎。貴賤結交心不移，唯有嚴陵及光武。
周公稱大聖，管蔡寧相容。漢謠一斗粟，不與淮南舂。
兄弟尚路人，吾心安所從。他人方寸間，山海幾千重。
輕言託朋友，對面九疑峰。開（一作多）花必早落，桃李不如松。
管鮑久已死，何人繼其蹤。
[頁]卷,冊....[1686]162,5
第21筆
　　　　雉朝飛　李白
麥隴青青三月時，白雉朝飛挾兩雌。錦衣繡翼何離褷，犢牧（一作犢沐）採薪感之悲。
春天和，白日暖。啄食飲泉勇氣滿，爭雄鬥死繡頸斷。
雉子班奏急管弦，傾心酒美（一作心傾美酒）盡玉碗。枯楊枯楊爾生稊（一作荑），我獨七十而孤棲。
彈弦寫恨意不盡，瞑目歸黃泥。
[頁]卷,冊....[1686]162,5
第22筆
　　　　上雲樂　李白
金天之西，白日所沒。康老胡雛，生彼月窟。
巉巖容儀，戌削風骨。碧玉炅炅雙目瞳，黃金拳拳兩鬢紅。
華蓋垂下睫，嵩嶽臨上脣。不睹詭譎貌，豈知造化神。
大道是文康之嚴父，元氣乃文康之老親。撫頂弄盤古，推車轉天輪。
云見日月初生時，鑄冶火精與水銀。陽烏未出谷，顧兔半藏身。
女媧戲黃土，團作愚下人。散在六合間，濛濛若沙塵。
生死了不盡，誰明此胡是仙真。西海栽若木，東溟植扶桑。
別來幾多時，枝葉萬里長。中國有七聖，半路頹洪（一作鴻）荒。
陛下應運起，龍飛入咸陽。赤眉立盆子，白水興漢光。
叱吒四海動，洪濤為簸揚。舉足蹋紫微，天關自開張。
老胡感至德，東來進仙倡。五色師子，九苞鳳皇。
是老胡雞犬，鳴舞飛帝鄉。淋灕颯沓，進退成行。
能胡歌，獻漢酒。跪雙膝，立（一作並）兩肘。
散花指天舉素手。拜龍顏，獻聖壽。北斗戾，
南山摧，天子九九八十一萬歲，長傾萬歲（一作年，一作壽）杯。
[頁]卷,冊....[1687]162,5
第23筆
　　　　白鳩辭（一作夷則格上白鳩拂舞辭）　李白
鏗鳴鐘，考朗鼓。歌白鳩，引拂舞。
白鳩之白誰與鄰，霜衣雪襟誠可珍。含哺七子能平均，食不噎（一作咽）。
性安馴，首農政。鳴陽春，天子刻玉杖。
鏤形賜耆人，白鷺（一作鷹）之（一作亦）白非純真。外潔其色心匪仁，闕五德。
無司晨，胡為啄我葭下之紫鱗。鷹鸇鵰鶚，貪而好殺。
鳳凰雖大聖，不願以為臣。
[頁]卷,冊....[1687]162,5
第24筆
　　　　日出行（一作日出入行）　李白
日出東方隈，似從地底來。歷天又入海，六龍所舍安在哉。
其始與終古不息（一作其行終古不休息），人非元氣安得與之久裴徊。草不謝榮於春風，木不怨落於秋天。
誰揮鞭策驅四運，萬物興歇皆自然。羲和羲和，汝[1687]奚汨沒於荒淫之波。
魯陽何德，駐景揮戈。逆道違天，矯誣實多。
吾將囊括大塊，浩然與溟涬同科。
[頁]卷,冊....[1688]162,5
第25筆
　　　　胡無人　李白
嚴風吹霜海草凋，筋幹精堅胡馬驕。漢家戰士三十萬，將軍兼領（一作誰者）霍嫖姚。
流星白羽腰間插，劍花秋蓮光出匣。天兵照雪下玉關，虜箭如沙射金甲。
雲龍風虎盡交回，太白入月敵可摧。敵可摧，旄頭滅。
履胡之腸涉胡血，懸胡青天上。埋胡紫塞傍，胡無人。
漢道昌（一本此下有陛下之壽三千霜，但歌大風雲飛揚。安得猛士兮守四方，胡無人。漢道昌五句）。
[頁]卷,冊....[1688]162,5
第26筆
　　　　北風行　李白
燭龍棲寒門，光曜猶旦開。日月照之何不及此，唯有北風號怒天上來。
燕山雪花大如席，片片吹落軒轅臺。幽州思婦十二月，停歌罷笑雙蛾摧。
倚門望行人，念君長城苦寒良可哀。別時提劍救邊去，遺此虎紋金鞞靫（一作髀釵）。
中有一雙白羽箭，蜘蛛結網生塵埃。箭空在，人今戰死不復回。
不忍見此物，焚之已成灰。黃河捧土尚可塞，北風雨雪恨難裁。
[頁]卷,冊....[1688]162,5
第27筆
　　　　俠客行　李白
趙客縵胡纓，吳鉤霜雪明。銀鞍照白馬，颯沓如流星。
十步殺一人，千里不留行。事了拂衣去，深藏身與名。
閒過信陵飲，脫劍膝前橫。將炙啖朱亥，持觴勸侯嬴。
三盃吐然諾，五嶽倒為輕。眼花耳熱後，意氣素霓生。
救趙揮金槌，邯鄲先震驚。千秋二壯士，烜赫大梁城。
縱死俠骨香，不慚世上英。誰能書閣下，白首太玄經。
[頁]卷,冊....[1688]162,5
第28筆
　　　　關山月　李白
明月出天山，蒼茫雲海間。長風幾萬里，吹度玉門關。
漢下白登道，胡窺青海灣。由來征戰地，不見有人還。
〔戍〕（戌）客望邊色（一作邑），思歸多苦顏。高樓當此夜，歎息未應閒（一作還）。
[頁]卷,冊....[1689]163,5
第29筆
　　　　獨漉篇　李白
獨漉水中泥，水濁不見月。不見月尚可，水深行人沒。
越鳥從南來，胡鷹亦北渡。我欲彎弓向天射，惜其中道失歸路。
落葉別樹，飄零隨風。客無所托，悲與此同。
羅幃舒卷，似有人開。明月直入，無心可猜。
雄劍挂壁，時時龍鳴。不斷犀象，繡苔生。
國恥未雪，何由成名。神鷹夢澤，不顧鴟鳶。
為君一擊，鵬〔搏〕（搏）一作〔搏〕（摶）鵬九天。
[頁]卷,冊....[1689]163,5
第30筆
　　　　登高丘而望遠　李白
登高丘，望遠海。六鼇骨已霜，三山流安在。
扶桑半摧折，白日沈光彩。銀臺金闕如夢中，秦皇漢武空相待。
精衛費木石，黿鼉無所憑。君不見驪山茂陵盡灰滅，牧羊之子來攀登。
盜賊劫寶玉，精靈竟何能。窮兵黷武今如此，鼎湖飛龍安可乘。
[頁]卷,冊....[1689]163,5
第32筆
　　　　楊叛兒　李白
君歌楊叛兒，妾勸新豐酒。何許最關人，烏啼白門柳。
鳥啼隱楊花，君醉留妾家。博山爐中沈香火，雙煙一氣凌紫霞。
[頁]卷,冊....[1690]163,5
第33筆
　　　　雙燕離　李白
雙燕復雙燕，雙飛令人羨。玉樓珠閣不獨棲，金窗繡戶長相見。
柏梁失火去，因入吳王宮。吳宮又焚蕩，雛盡巢亦空。
憔悴一身在，孀雌憶故雄。雙飛難再得，傷我寸心中。
[頁]卷,冊....[1690]163,5
第34筆
　　　　山人勸酒　李白
蒼蒼雲松，落落綺皓。春風爾來為阿誰，蝴蝶忽然滿芳草。
秀眉霜雪顏桃花，骨青髓綠長美好（一作秀眉雪霜桃花貌，青髓綠髮長美好）。稱是秦時避世人，勸酒相歡不知老。
各守麋（一作兔）鹿志，恥隨龍虎爭。欻起佐太子，漢王（一作皇）乃復驚。
顧謂戚夫人，彼翁羽翼成。歸來商（一作南）山下，泛若雲無情。
舉觴酹巢由，洗耳何獨（一作太）清。浩歌望嵩嶽，意氣還（一作遙）相傾。
[頁]卷,冊....[1690]163,5
第35筆
　　　　于闐採花　李白
于闐採花人，自言花相似。明妃一朝西入胡，胡中美女多羞死。
乃知漢地多名姝，胡中無花可方比。丹青[1690]能令醜者妍，無鹽翻在深宮裏。
自古妒蛾眉，胡沙埋皓齒。
[頁]卷,冊....[1691]163,5
第36筆
　　　　鞠歌行　李白
玉不自言如桃李，魚目笑之卞和恥。楚國青蠅何太多，連城白璧遭讒毀。
荊山長號泣血人，忠臣死為刖足鬼。聽曲知甯戚，夷吾因小妻。
秦穆五羊皮，買死百里奚。洗拂青雲上，當時賤如泥。
朝歌鼓刀叟，虎變磻溪中。一舉釣六合，遂荒營丘東。
平生渭水曲，誰識（一作數）此老翁。奈何今之人，雙目送飛（一作征）鴻。
[頁]卷,冊....[1691]163,5
第37筆
　　　　幽澗泉　李白
拂彼白石，彈吾素琴。幽澗愀兮流泉深，善手明徽高張清。
心寂歷似千古，松颼飀兮萬尋。中見愁猿弔影而危處兮，叫秋木而長吟。
客有哀時失職（一作志）而聽者，淚淋浪以霑襟。乃緝商綴羽，潺湲成音。
吾但寫聲發情於妙指，殊不知此曲之古今。幽澗泉，鳴深林。
[頁]卷,冊....[1691]163,5
第38筆
　　　　王昭君二首　李白
漢家秦地月，流影照（一作送）明妃。一上玉關道，天涯去不歸。
漢月還從東海出，明妃西嫁無來日。燕支長寒雪作花，蛾眉憔悴沒胡沙。
生乏黃金枉圖畫，死留青冢使人嗟。

昭君拂玉鞍，上馬啼紅頰。今日漢宮人，明朝胡地妾。

[頁]卷,冊....[1691]163,5
第39筆
　　　　中山孺子妾歌　李白
中山孺子妾，特以色見珍。雖然不如延年妹，亦是當時絕世人。
桃李出深井，花豔驚上春。一貴復一賤，關天豈由身。
芙蓉老秋霜，團扇羞網塵。戚姬髡髮（一作剪）入舂市。萬古共悲辛。
[頁]卷,冊....[1691]163,5
第40筆
　　　　荊州歌（一作樂）　李白
白帝城邊足風波，瞿塘五月誰敢過。荊州麥熟繭成蛾，繰絲憶君頭緒多。
撥穀飛鳴奈妾何。
[頁]卷,冊....[1692]163,5
第41筆
　　　　雉子斑（一作設辟邪伎鼓吹雉子斑曲辭）　李白
辟邪伎作鼓吹驚，雉子班之奏曲成。喔咿振迅欲飛鳴，扇錦翼。
雄風生，雙雌同飲啄。趫悍誰能爭，乍向草中耿介死。
不求黃金籠下生，天地至廣大。何惜遂物情，善卷讓天子。
務光亦逃名，所貴曠士懷，朗然合太清。
[頁]卷,冊....[1692]163,5
第42筆
　　　　相逢行　李白
相逢紅塵內，高揖黃金鞭。萬戶垂楊裏，君家阿那邊。
[頁]卷,冊....[1692]163,5
第43筆
　　　　有所思（一作古有所思行）　李白
我思仙（一作佳）人乃在碧海之東隅，海寒多天風。白波連山（一作天）倒蓬壺，長鯨噴湧不可涉。
撫心茫茫淚如珠，西來青鳥東飛去，願寄一書謝麻姑。
[頁]卷,冊....[1692]163,5
第44筆
　　　　久別離　李白
別來幾春未還家，玉窗五見櫻桃花。況有錦字書，開緘使人嗟。
至此腸斷彼心絕，雲鬟綠鬢罷梳（一作攬）結。愁如回飆亂白雪，去年寄書報陽臺。
今年寄書重相催，東風兮東風。為我吹行雲使西來，待來竟不來，
落花寂寂委青苔。
[頁]卷,冊....[1692]163,5
第45筆
　　　　白頭吟[1692]　李白
錦水東北流，波蕩雙鴛鴦。雄巢漢宮樹，雌弄秦草芳。
寧同萬死碎綺翼，不忍（一作分）雲間兩分張。此時阿嬌正嬌妒，獨坐長門愁日暮。
但願君恩顧妾深，豈惜黃金買詞（一作將買）賦。相如作賦得黃金，丈夫好新多異心。
一朝將聘茂陵女，文君因贈（一作賦）白頭吟。東流不作西歸水，落花辭條羞故林。
兔絲固（一作本）無情，隨風任傾倒。誰使女蘿枝，而來強縈抱。
兩草猶一心，人心不如草。莫卷龍須席，從他生網絲。
且留琥珀枕，或有夢來時。覆水再收豈滿杯，棄妾已去難重迴。
古來得意不相負，只今惟見青陵臺（一作錦水東流碧，波蕩雙鴛鴦。雄巢漢宮樹，雌弄秦草芳。相如去蜀謁武帝，赤車駟馬生輝光。一朝再覽大人作，萬乘忽欲凌雲翔。聞道阿嬌失恩寵，千金買賦耍君王。相如不憶貧賤日，位高金多聘私室。茂陵姝子皆見求，文君歡愛從此畢。淚如雙泉水，行墮紫羅襟。五更雞三唱，清晨白頭吟。長吁不整綠雲鬢，仰訴青天哀怨深。城崩杞梁妻，誰道土無心。東流不作西歸水，落花辭枝羞故林。頭上玉燕釵，是妾嫁時物。贈君表相思，羅袖幸時拂。莫捲龍鬚席，從他生網絲。且留琥珀枕，還有夢來時。鷫鸘裘在錦屏上，自君一挂無由披。妾
　秦樓鏡，照心勝照井。願持照新人，雙對可憐影。覆水卻收不滿杯，相如還謝文君迴。古來得意不相負，只今惟有青陵臺）。
[頁]卷,冊....[1693]163,5
第46筆
　　　　采蓮曲　李白
若耶谿傍採蓮女，笑隔荷花共人語。日照新妝水底明，風飄香袂（一作袖）空中舉。
岸上誰家遊冶郎，三三五五映垂楊。紫騮嘶入落花去，見此踟躕空斷腸。
[頁]卷,冊....[1693]163,5
第47筆
　　　　臨江王節士歌　李白
洞庭白波木葉稀，燕鴻始入吳雲飛。吳雲寒，燕鴻苦。
風號沙宿瀟湘浦，節士悲秋（一作感）淚如雨。白日當天心，照之可以事明主。
壯士憤，雄風生。安得倚天劍，跨海斬長鯨。
[頁]卷,冊....[1693]163,5
第48筆
　　　　司馬將軍歌（以代隴上健兒陳安）　李白
狂風吹古月，竊弄章華臺。北落明星動光彩，南征猛將如雲雷。
手中電擊（一作曳）倚天劍，直斬長鯨海水開。我見樓船壯心目，頗似龍驤下三蜀。
揚兵習戰張虎旗，江中白浪如銀屋。身居玉帳臨河魁，紫髯若戟冠崔嵬。
細柳開營揖天子，始知灞上為嬰孩。羌笛橫吹阿嚲迴，向月樓中吹落梅。
將軍自起舞長劍，壯士呼聲動九垓。功成獻凱見明主，丹青畫像麒麟臺。
[頁]卷,冊....[1694]163,5
第49筆
　　　　君道曲（梁之雅歌有五篇，今作一章）　李白
大君若天覆，廣運無不至。軒后爪牙嘗先太山稽，如心之使臂。
小白鴻翼於夷吾，劉葛魚水本無二。土校（一作扶）可成牆，積德為厚地。
[頁]卷,冊....[1694]163,5
第50筆
　　　　結襪子　李白
燕南壯士吳門豪，筑中置鉛魚隱刀。感君恩重許君命，太山一擲輕鴻毛。
[頁]卷,冊....[1694]163,5
第51筆
　　　　結客少年場行　李白
紫燕黃金瞳，啾啾（一作稜稜）搖綠鬉。平明相馳逐，結客洛門東。
少年學劍術，凌轢白猿公。珠袍曳錦帶，匕首插吳鴻。
由來萬夫勇，挾此生雄風。託交從劇孟，買醉入新豐。
笑盡一杯酒，殺人都市中。羞道易水寒，從（一作徒）令日貫虹。
燕丹事不立，虛沒秦帝宮。舞陽死灰人，安可與成功。
[頁]卷,冊....[1694]163,5
第52筆
　　　　長干行二首　李白
妾髮初覆額，折花門前劇。郎騎竹馬來，遶床弄青梅。
同居長干里，兩小無嫌猜。十四為君婦，羞顏未嘗[1694]（一作尚不）開。
低頭向暗壁，千喚不一迴。十五始展眉，願同塵與灰。
常存抱柱信，豈（一作恥）上望夫臺。十六君遠行，瞿塘灩澦堆。
五月不可觸，猿聲（一作鳴）天上哀。門前遲（一作舊）行跡，一一生綠（一作蒼）苔。
苔深不能掃，落葉秋風早。八月胡蝶來（一作黃），雙飛西園草。
感此傷妾心，坐愁紅顏老。早晚下三巴，預將書報家。
相迎不道遠，直至長風沙。

憶妾（一作昔）深閨裏，煙塵不曾識。嫁與長干人，沙頭候風色。
五月南風興，思君下（一作在）巴陵。八月西風起，想君發揚子。
去來悲如何，見少離別多。湘潭幾日到，妾夢越風波。
昨夜狂風度，吹折江頭樹。淼淼暗無邊，行人在何處。
好乘浮雲驄，佳期蘭渚東。鴛鴦綠蒲上，翡翠錦屏中。
自憐十五餘，顏色桃花紅。那作商人婦，愁水復愁風（此篇一作張潮，黃庭堅作李益）。
[頁]卷,冊....[1695]163,5
第53筆
　　　　古朗月行　李白
小時不識月，呼作白玉盤。又疑瑤臺鏡，飛在白（一作青）雲端。
仙人垂兩足，桂樹作（一作何）團團。白兔擣藥成，問言與誰（一作誰與）餐。
蟾蜍蝕圓影，大明夜已殘。羿昔落九烏，天人清且安。
陰精此淪惑，去去不足觀。憂來其如何，悽（一作惻）愴摧心肝。
[頁]卷,冊....[1695]163,5
第54筆
　　　　上之回　李白
三十六離宮，樓臺與天通。閣道步行月，美人愁煙空。
恩疏寵不及，桃李傷春風。淫樂意何極，金輿向回中。
萬乘出黃道，千旗揚彩虹。前軍細柳北，後騎甘泉東。
豈問渭川老，寧邀襄野童。但慕（一作秋暮）瑤池宴，歸來樂未窮。
[頁]卷,冊....[1695]163,5
第55筆
　　　　獨不見　李白
白馬誰家子，黃龍邊塞兒。天山三丈雪，豈是遠行時。
春蕙忽秋草，莎雞鳴西（一作曲）池。風摧寒椶（一作梭）響，月入霜閨悲。
憶與君別年，種桃齊蛾眉。桃今百餘尺，花落成枯枝。
終然獨不見，流淚空自知。
[頁]卷,冊....[1696]163,5
第56筆
　　　　白紵辭三首　李白
揚清歌（一作音），發皓齒。北方佳人東鄰子，且（一作旦）吟白紵停綠水。
長袖拂面為君起，寒雲夜卷霜海空。胡風吹天飄塞鴻，玉顏滿堂樂未終。
館娃日落歌吹濛（一作中）。

月寒江清夜沈沈，美人一笑千黃金。垂羅舞縠揚哀音，郢中白雪且莫吟。
子夜吳歌動君心，動君心。冀君賞，願作天池雙鴛鴦。
一朝飛去青雲上。

吳刀剪綵（一作綺）縫舞衣，明妝麗服奪春暉。揚眉轉袖若雪飛，傾城獨立世所稀。
激楚結風醉忘歸，高堂月落燭已微，玉釵挂纓君莫違。

[頁]卷,冊....[1696]163,5
第57筆
　　　　鳴雁行　李白
胡雁鳴，辭燕山。昨發委羽朝度關，一一銜蘆枝。
南飛散落天地間，連行接翼往復還。客居煙波寄湘吳，凌霜觸雪毛體枯。
畏逢矰繳驚相呼，聞弦虛墜良可吁。君更彈射何為乎。
[頁]卷,冊....[1696]163,5
第58筆
　　　　妾薄命　李白
漢帝寵（一作重）阿嬌，貯之黃金屋。咳唾落九天，隨風生珠玉。
寵極愛還歇，妒深情卻疏。長門一步地，不肯暫迴車。
雨落不上天，水覆難再（一作重難）收。君情與妾意，各自東西流。
昔日芙蓉花，今成斷根草。以色事[1696]他人，能得幾時好。
[頁]卷,冊....[1697]163,5
第59筆
　　　　幽州胡馬客歌　李白
幽州胡馬客，綠眼虎皮冠。笑拂兩隻箭，萬人不可干。
彎弓若轉月，白雁落雲端。雙雙掉鞭行，遊獵向樓蘭。
出門不顧後，報國死何難。天驕五單于，狼戾好凶殘。
牛馬散北海，割鮮若虎餐。雖居燕支山，不道朔雪寒。
婦女馬上笑，顏如赬玉盤。翻飛射鳥獸，花月醉雕鞍。
旄頭四光芒，爭戰若蜂攢。白刃灑赤血，流沙為之舟。
名將古誰是，疲兵良可歎。何時天狼滅，父子得閒安。
[頁]卷,冊....[1697]163,5
第60筆
　　　　門有車馬客行　李白
門有車馬賓（一作客），金鞍曜朱輪。謂從丹（一作雲）霄落，乃是故鄉親。
呼兒掃中堂，坐客論悲辛。對酒兩不飲，停觴淚盈巾。
歎我萬里遊，飄飄三十春。空談帝（一作霸）王略，紫綬不挂身。
雄劍藏玉匣，陰符生素塵。廓落無所合，流離湘水濱。
借問宗黨間，多為泉下人。生苦百戰役，死託萬鬼鄰。
北風揚胡沙，埋翳周與秦。大運且如此，蒼穹寧匪仁。
惻愴竟何道，存亡任大鈞。
[頁]卷,冊....[1698]164,5
第61筆
　　　　君子有所思行　李白
紫閣連終南，青冥天倪色。憑崖望咸陽，宮闕羅北極。
萬井驚畫出，九衢如弦直。渭水銀河清（一作清銀河），橫天流不息。
朝野盛文物，衣冠何翕赩。廄馬散連山，軍容威絕域。
伊皋運元化，衛霍輸筋力。歌鐘樂未休（一作休明），榮去老還逼。
圓光過滿缺，太陽移中昃。不散東海金，何爭西飛（一作輝）匿。
無作牛山悲，惻愴淚沾臆。
[頁]卷,冊....[1698]164,5
第62筆
　　　　東海有勇婦（代關中有賢女）　李白
梁山感杞妻，慟哭為之傾。金石忽暫開，都由激深情。
東海有勇婦，何慚蘇子卿。學劍越處子，超然（一作騰）[1698]若流星。
損軀報夫讎，萬死不顧生。白刃耀素雪，蒼天感精誠。
十步兩躩（一作跳）躍，三呼一交兵。斬首掉國門，蹴踏五藏行。
豁此伉儷憤，粲然大義明。北海李使（一作府）君，飛章奏天庭。
捨罪警風俗，流芳播滄瀛。名（一作志）在列女籍，竹帛已光榮。
淳于免詔獄，漢主為緹縈。津妾一棹歌，脫父於嚴刑。
十子若不肖，不如一女英。豫讓斬空衣，有心竟無成。
要離殺慶忌，壯夫所素（一作素所）輕。妻子亦何辜，焚之買虛聲。
豈如東海婦，事立獨揚名。
[頁]卷,冊....[1699]164,5
第63筆
　　　　黃葛篇　李白
黃葛生洛溪，黃花自綿冪。青煙蔓長條，繚繞幾百尺。
閨人費素手，採緝作絺綌。縫為絕國衣，遠寄日南客。
蒼梧大火落，暑服莫輕擲。此物雖過時，是妾手中跡。
[頁]卷,冊....[1699]164,5
第64筆
　　　　白馬篇　李白
龍馬花雪毛，金鞍五陵豪。秋霜切玉劍，落日明珠袍。
鬥雞事萬乘，軒蓋一何高。弓摧南山虎，手接太行猱。
酒後競風采，三杯弄寶刀。殺人如剪草，劇孟同遊遨。
發憤去函谷，從軍向臨洮。叱吒萬戰場（一作經百戰），匈奴盡奔逃（一作波濤）。
歸來使酒氣，未肯拜（一作下）蕭曹。羞入原憲室，荒淫（一作徑）隱蓬蒿。
[頁]卷,冊....[1699]164,5
第65筆
　　　　鳳吹笙曲（一作鳳笙篇送別）　李白
仙人十五愛吹笙，學得崑丘彩鳳鳴。始聞煉氣餐金液，復道朝天赴玉京。
玉京迢迢幾千里，鳳笙去去無窮（一作邊）已。欲歎離聲發絳脣，更嗟別調流纖指。
此時惜別詎堪聞，此地相看未忍分。重吟真曲和清吹，卻奏仙歌響綠雲。
綠雲紫氣向函關，訪道應尋緱氏山。莫學吹笙王子晉，一遇浮丘斷不還。
[頁]卷,冊....[1699]164,5
第66筆
　　　　怨歌行（長安見內人出嫁，友人令余代為之）　李白
十五入漢宮，花顏笑春紅。君王選玉色，侍寢金屏（一作錦屏）中。
薦枕嬌夕月，卷衣戀春（一作香）風。寧知趙飛燕，奪寵恨無窮。
沈憂能傷人，綠鬢成霜蓬。一朝不得意，世事徒為空。
鷫鸘換美酒，舞衣罷雕龍（一作籠）。寒苦不忍言，為君奏絲桐。
腸斷弦亦絕，悲心夜忡忡。
[頁]卷,冊....[1700]164,5
第67筆
　　　　塞下曲六首　李白
五月天山雪，無花祇有寒。笛中聞折柳，春色未曾看。
曉戰隨金鼓，宵眠抱玉鞍。願將腰下劍，直為斬樓蘭。

天兵下北荒，胡馬欲南飲。橫戈從百戰，直為銜恩甚。
握雪海上餐，拂沙隴頭寢。何當破月氏，然後方高枕。

駿馬似（一作如）風飆，鳴鞭出渭橋。彎弓辭漢月，插羽破天驕。
陣解星芒盡，營空海霧消。功成畫麟閣，獨有霍嫖姚。

白馬黃金塞，雲砂遶夢思。那堪愁苦節，遠憶邊城兒。
螢飛秋窗滿，月度霜閨遲。摧殘梧桐葉，蕭颯沙棠枝。
無時獨不見，流淚空自知。

塞虜乘秋下，天兵出漢家。將軍分虎竹，戰士臥龍沙。
邊月隨弓影，胡霜拂劍花。玉關殊未入，少婦莫長嗟。

烽火動沙漠，連照甘泉雲。漢皇按劍起，還召李將軍。
兵（一作殺）氣天上合，鼓聲隴底聞。橫行負勇氣，一戰[1700]淨妖氛。

[頁]卷,冊....[1701]164,5
第68筆
　　　　來日大難　李白
來日一身，攜糧負薪。道長（一作長鳴）食盡，苦口焦脣。
今日醉飽，樂過千春。仙人相存，誘我遠學。
海淩三山，陸憩五嶽。乘龍天飛，目瞻兩角。
授以仙（一作神）藥，金丹滿握。蟪蛄蒙恩，深愧短促。
思填東海，強銜一木。道重天地，軒師廣成。
蟬翼九五，以求長生。下士大笑，如蒼蠅聲。
[頁]卷,冊....[1701]164,5
第69筆
　　　　塞上曲　李白
大漢無中策，匈奴犯渭橋。五原秋草綠，胡馬一何驕。
命將征西極，橫行陰山側。燕支落漢家，婦女無華色。
轉戰渡黃河，休兵樂事多。蕭條清萬里，瀚海寂無波。
[頁]卷,冊....[1701]164,5
第70筆
　　　　玉階怨　李白
玉階生白露，夜久侵羅襪。卻下水晶簾，玲瓏望秋月。
[頁]卷,冊....[1701]164,5
第71筆
　　　　襄陽曲四首　李白
襄陽行樂處，歌舞白銅鞮。江城回淥水，花月使人迷。

山公醉酒時，酩酊高（一作襄）陽下。頭上白接䍦，倒著還騎馬。

峴山臨漢江，水綠沙如雪（一作水色如霜雪）。上有墮淚碑，青苔久磨滅。

且醉習家池，莫看墮淚碑。山公欲上馬，笑殺襄陽兒。

[頁]卷,冊....[1701]164,5
第72筆
　　　　大堤曲[1701]　李白
漢水臨（一作橫）襄陽，花開大堤暖。佳期大堤下，淚向南雲滿。
春風無復（一作復無）情，吹我夢魂散。不見眼中人，天長音信斷。
[頁]卷,冊....[1702]164,5
第73筆
　　　　宮中行樂詞八首　李白
　　奉詔作，明皇坐沉香亭，意有所感，欲得白為樂章，召入，而白已醉
　　，左右以水面，稍解，援筆成文，宛麗精切。
小小生金屋，盈盈在紫微。山花插寶髻，石竹繡羅衣。
每出（一作上）深宮裏，常隨步輦歸。只愁歌舞散（一作罷），化作綵雲飛。

柳色黃金嫩，梨花白雪香。玉樓巢（一作關）翡翠，金（一作珠）殿鎖鴛鴦。
選妓隨雕（一作朝）輦，徵歌出洞房。宮中誰第一，飛燕在昭陽。

盧橘為秦樹，蒲萄出漢宮。煙花宜落日，絲管醉春風。
笛奏龍吟水，蕭鳴鳳下空。君王多樂事，還與萬方同（一作何必向回中）。

玉樹（一作殿）春歸日（一作好），金宮樂事多。後庭朝未入，輕輦夜相過。
笑出花間語，嬌來竹（一作燭）下歌。莫教明月去，留著醉嫦蛾。

繡戶香風暖，紗窗曙色新。宮花爭笑日，池草暗生春。
綠樹聞歌鳥，青樓見舞人。昭陽桃李月，羅綺自（一作坐）相親。

今日明光裏，還須結伴遊。春風開紫殿，天樂下朱樓。
豔舞全知巧，嬌歌半欲羞。更憐花月夜，宮女笑藏鉤。
[1702]
寒雪梅中盡，春風柳上歸。宮鶯嬌欲醉，簷燕語還飛。
遲日明歌席，新花豔舞衣。晚來移綵仗，行樂泥光輝。
水綠南薰殿，花紅北闕樓。鶯歌聞太液，鳳吹繞瀛洲。
素女鳴珠佩，天人弄綵毬。今朝風日好，宜入未央遊。

[頁]卷,冊....[1703]164,5
第74筆
　　　　清平調詞三首　李白
　　天寶中，白供奉翰林，禁中初重木芍藥，得四本紅紫淺紅通白者，移
　　植於興慶池東沉香亭，會花開，上乘照夜白。太真妃以步輦從，詔選
　　梨園中弟子尤者，得樂一十六色，李龜年以歌擅一時，手捧檀板，押
　　眾樂前，欲歌之，上曰：賞名花，對妃子，焉用舊樂詞，遂命龜年持
　　金花牋，宣賜李白，立進清平調三章。白承詔，宿酲未解，因援筆賦
　　之，龜年歌之，太真持頗梨七寶杯，酌西涼州蒲萄酒，笑領歌詞，意
　　甚厚，上因調玉笛以倚曲，每曲遍將換，則遲其聲以媚之，太真飲罷
　　，斂繡巾重拜，上自是顧李翰林尤異於〔他〕學士。
雲想衣裳花想容，春風拂檻露華濃。若非群玉山頭見，會向瑤臺月下逢。

一枝穠（一作紅）豔露凝香，雲雨巫山枉斷腸。借問漢宮誰得似，可憐飛燕倚新妝。

名花傾國兩相歡，長得君王帶笑看。解釋春風無限恨，沈香亭北倚闌干。

[頁]卷,冊....[1703]164,5
第75筆
　　　　入朝曲（一作鼓吹入朝曲）　李白
金陵控海浦，淥水帶吳京。鐃歌列騎吹，颯沓引公卿。
槌鐘速嚴妝，伐鼓啟重城。天子憑玉几（一作案），劍履若雲行。
日出照萬戶，簪裾爛明星。朝罷沐浴閒，遨遊閬風亭。
濟濟雙闕下，歡娛樂恩榮。
[頁]卷,冊....[1703]164,5
第76筆
　　　　秦女休行（魏協律都尉左延年所作，今擬之）　李白
西門秦氏女，秀色如瓊花。手揮白楊刀（一作刃），清晝殺讎家。
羅袖灑赤血，英氣（一作聲）凌紫霞。直上西山去，[1703]關吏相邀遮。
婿為燕國王，身被詔獄加。犯刑若履虎，不畏落爪牙。
素頸未及斷，摧眉伏泥沙。金雞忽放赦，大辟得寬賒。
何慚聶政姊，萬古共驚嗟。
[頁]卷,冊....[1704]164,5
第77筆
　　　　秦女卷衣　李白
天子居未央，妾侍（一作來）卷衣裳。顧無紫宮寵，敢拂黃金床。
水至亦不去，熊來尚可當。微身奉（一作捧）日月，飄若螢之（一作火）光。
願君采葑菲，無以下體妨。
[頁]卷,冊....[1704]164,5
第78筆
　　　　東武吟（一作出東門後書懷， 留別翰林諸公，又作還山留別知己）　李白
好古笑流俗，素聞賢達風。方希佐明主，長揖辭成功。
白日在高天，迴光燭微躬。恭承鳳凰詔，欻起雲蘿中。
清切紫霄（一作垣）迥，優游丹禁通。君王賜顏色，聲價凌煙虹。
乘輿擁翠蓋，扈從金城東。寶馬麗絕景，錦衣入新豐。
依（一作倚）巖望松雪，對酒鳴絲桐。因學揚子雲，獻賦甘泉宮。
天書美片善，清芬播無窮。歸來入（一作向）咸陽，談笑皆王公（一本無此二句）。
一朝去金馬，飄落成飛蓬。賓客（一作友）日疏散，玉樽亦已空（一作日成空）。
才力猶可倚（一作恃），不慚世上雄。閒作東武吟，曲盡情未終。
書此謝知己，吾尋黃綺翁（一作扁舟尋釣翁）。
[頁]卷,冊....[1704]164,5
第79筆
　　　　邯鄲才人嫁為廝養卒婦　李白
妾本崇（一作叢）臺女，揚蛾入丹闕。自倚顏如花，寧知有凋歇。
一辭玉階下，去若朝雲沒。每憶邯鄲城，深宮夢秋月。
君王不可見，惆悵至明發。
[頁]卷,冊....[1704]164,5
第80筆
　　　　出自薊北門行　李白
虜陣橫北荒，胡星耀精芒。羽書速驚電，烽火晝連光。
虎竹救邊急，戎車森已行。明主不安席，按劍心飛[1704]揚。
推轂出猛將，連旗登戰場。兵威衝絕幕，殺氣凌穹蒼。
列卒（一作陣）赤山下，開營紫塞傍。孟冬（一作秋）風沙緊，旌旗颯凋傷。
畫角悲海月，征衣卷天霜。揮刃斬樓蘭，彎弓射賢（一作訾）王。
單于一平蕩，種落自奔亡。收功報天子，行歌（一作歌舞）歸咸陽。
[頁]卷,冊....[1705]164,5
第81筆
　　　　洛陽陌　李白
白玉誰家郎，回車渡天津。看花東陌上，驚動洛陽人。
[頁]卷,冊....[1705]164,5
第82筆
　　　　北上行　李白
北上何所苦，北上緣太行。磴道盤且峻，巉巖凌穹蒼。
馬足蹶側石，車輪摧高岡。沙塵接幽州，烽火連朔方。
殺氣毒劍戟，嚴風裂衣裳。奔鯨夾黃河，鑿齒屯洛陽。
前行無歸日，返顧思舊鄉。慘戚冰雪裏，悲號絕中腸。
尺布不掩體，皮膚劇枯桑。汲水澗谷阻，採薪隴阪長。
猛虎又掉尾，磨牙皓秋霜。草木不可餐，饑飲零露漿。
歎此北上苦，停驂為之傷。何日王道平，開顏睹天光。
[頁]卷,冊....[1705]164,5
第83筆
　　　　短歌行　李白
白日何短短，百年苦易滿。蒼穹浩茫茫，萬劫太極長。
麻姑垂兩鬢，一半已成霜。天公見玉女，大笑億千場。
吾欲攬六龍，迴車挂扶桑。北斗酌美酒，勸龍各一觴。
富貴非所願，與（一作為）人駐顏（一作頹，一作流）光。
[頁]卷,冊....[1705]164,5
第84筆
　　　　空城雀　李白
嗷嗷空城雀，身計何戚促。本與鷦鷯群，不隨鳳凰族。
提攜四黃口，飲乳未嘗足。食君糠秕餘，嘗恐烏鳶逐（一作啄）。
恥涉太行險，羞營覆車粟。天命有定端，守分絕所欲。
[頁]卷,冊....[1705]164,5
第85筆
　　　　發白馬　李白
將軍發白馬，旌節度黃河。簫鼓聒川嶽，滄溟湧濤（一作洪）波。
武安有振瓦，易水無寒歌。鐵騎若雪山，飲流涸滹沱。
揚兵獵月窟，轉戰略朝那。倚劍登燕然，邊烽列嵯峨。
蕭條萬里外，耕作五原多。一掃清大漠，包虎戢金戈。
[頁]卷,冊....[1706]165,5
第86筆
　　　　陌上桑　李白
美女渭橋東（一作湘綺衣），春還事蠶作。五馬如飛龍（一作花），青絲結金絡。
不知誰家子，調笑來相謔。妾本秦羅敷，玉顏豔名都。
綠條映素手，採桑向城隅。使君且不顧，況復論秋胡。
寒螿愛碧草，鳴鳳棲青梧。託心自有處，但怪傍人愚。
徒令白日暮，高駕空踟躕。
[頁]卷,冊....[1706]165,5
第87筆
　　　　枯魚過河泣　李白
白龍改常服，偶被豫且制。誰使爾為魚，徒勞訴天帝。
作書報鯨鯢，勿恃風濤勢。濤落歸泥沙，翻遭螻蟻噬。
萬乘慎出入，柏人以為識（一作誡）。
[頁]卷,冊....[1706]165,5
第88筆
　　　　丁督（一作都）護歌[1706]　李白
雲陽上征去，兩岸饒商賈。吳牛喘月時，拖船一何苦。
水濁不可飲，壺漿半成土。一唱督（一作都）護歌，心摧淚如雨。
萬人鑿磐石，無由達江滸。君看石芒碭，掩淚悲千古。
[頁]卷,冊....[1707]165,5
第89筆
　　　　相逢行　李白
朝騎五花馬，謁帝出銀臺。秀色誰家子，雲車（一作中）珠箔開。
金鞭遙指點，玉勒近遲回。夾轂相借問，疑（一作知）從天上來。
蹙（一作邀）入青綺門，當歌共銜杯（一作嬌羞初解佩，語笑共銜杯）。銜杯映歌扇，似月雲中見。
相見不得（一作相）親，不如不相見。相見情已（一作已情）深，未語可知心。
胡為守空閨，孤眠愁錦衾。錦衾與羅幃，纏綿會有時。
春風正澹蕩，暮雨來何遲。願因三青鳥，更報長相思。
光景不待人，須臾髮成絲。當年失行樂，老去徒傷悲。
持此道密意，毋令曠佳期（一本長相思下，無此六句）。
[頁]卷,冊....[1707]165,5
第90筆
　　　　千里思　李白
李陵沒胡沙，蘇武還漢家。迢迢五原關，朔雪亂邊花（一作愁見雪如花）。
一去隔絕國，思歸但長嗟。鴻雁向西北，因（一作飛）書報天涯。
[頁]卷,冊....[1707]165,5
第91筆
　　　　樹中草　李白
鳥銜野田草，誤入枯桑裏。客土植危根，逢春猶不死。
草木雖無情，因依尚可生。如何同枝葉，各自有枯榮。
[頁]卷,冊....[1707]165,5
第92筆
　　　　君馬黃　李白
君馬黃，我馬白。馬色雖不同，人心本無隔。
共作遊冶盤，雙行洛陽陌。長劍既照曜，高冠何赩赫。
各有千[1707]金裘，俱為五侯客。猛虎落陷井，壯夫時屈厄。
相知在急難，獨好亦（一作知）何益。
[頁]卷,冊....[1708]165,5
第93筆
　　　　擬古　李白
融融白玉輝，映我青蛾眉。寶鏡似空水，落花如風吹。
出門望帝子，蕩漾不可期。安得黃鶴羽，一報佳人知。
[頁]卷,冊....[1708]165,5
第94筆
　　　　折楊柳　李白
垂楊拂綠水，搖豔（一作豔裔）東風年。花明玉關雪，葉暖金窗煙。
美人結長想（一作恨），對此（一作相對）心淒然。攀條折春色，遠寄龍庭前（一作沙邊）。
[頁]卷,冊....[1708]165,5
第95筆
　　　　少年子　李白
青雲年少（一作少年）子，挾彈章臺左。鞍馬四邊開，突如流星過。
金丸落飛鳥，夜入瓊樓臥。夷齊是何人，獨守西山餓。
[頁]卷,冊....[1708]165,5
第96筆
　　　　紫騮馬　李白
紫騮行且嘶，雙翻碧玉蹄。臥流不肯渡，似惜錦障泥。
白雪關山（一作城）遠，黃雲海戍（一作樹）迷。揮鞭萬里去，安得念（一作戀）春閨。
[頁]卷,冊....[1708]165,5
第97筆
　　　　少年行二首　李白
擊筑飲美酒，劍歌易水湄。經過燕太子，結託并州兒。
少年負壯氣，奮烈自有時。因擊（一作聲）魯句踐，爭博勿相欺。
[1708]
五陵年少金市東，銀鞍白馬度春風。落花踏盡遊何處，笑入胡姬酒肆中。

[頁]卷,冊....[1709]165,5
第98筆
　　　　白鼻騧　李白
銀鞍白鼻騧，綠地障泥錦。細雨春風花落時（一作春風細雨落花時），揮鞭直（一作且）就胡姬飲。
[頁]卷,冊....[1709]165,5
第99筆
　　　　豫章行　李白
胡風吹代馬（一作燕人攢赤羽），北擁魯陽關。吳兵照海雪，西討何時還。
半渡上遼津，黃雲慘無顏。老母與子別，呼天野草間。
白馬（一作百鳥）繞旌旗，悲鳴相追攀。白楊秋月苦，早落豫章山。
本為休明人，斬虜素不閑。豈惜戰鬥死，為君掃凶頑。
精感石沒羽，豈云憚險艱。樓船若鯨飛，波蕩落星灣。
此曲不可奏，三軍鬢成斑。
[頁]卷,冊....[1709]165,5
第100筆
　　　　沐浴子　李白
沐芳莫彈冠，浴蘭莫振衣。處世忌太潔，至（一作志）人貴藏暉。
滄浪有釣叟，吾與爾同歸。
[頁]卷,冊....[1709]165,5
第101筆
　　　　高句驪　李白
金花折風帽，白馬小遲回。翩翩舞廣袖，似鳥海東來。
[頁]卷,冊....[1709]165,5
第102筆
　　　　舍利弗　李白
金繩界寶地，珍木蔭瑤池。雲間妙音奏，天際法蠡吹。
[頁]卷,冊....[1709]165,5
第103筆
　　　　靜夜思　李白
床前看月光，疑是地上霜。舉頭望山月，低頭思故鄉。
[頁]卷,冊....[1709]165,5
第104筆
　　　　淥水曲[1709]　李白
淥水明秋月（一作日），南湖採白蘋。荷花嬌欲語，愁殺蕩舟人。
[頁]卷,冊....[1710]165,5
第105筆
　　　　鳳凰曲　李白
嬴女吹玉蕭，吟弄天上春。青鸞不獨去，更有攜手人。
影滅彩雲斷，遺聲落西秦。
[頁]卷,冊....[1710]165,5
第106筆
　　　　鳳臺曲　李白
嘗聞秦帝女，傳得鳳凰聲。是日逢仙子，當時別有情。
人吹綵簫去，天借綠雲迎。曲（一作心）在身不返，空餘弄玉名。
[頁]卷,冊....[1710]165,5
第107筆
　　　　從軍行　李白
從軍玉門道，逐虜金微山。笛奏梅花曲，刀開明月環。
鼓聲鳴海上，兵氣擁雲間。願斬單于首，長驅靜鐵關。
[頁]卷,冊....[1710]165,5
第108筆
　　　　秋思　李白
春陽如昨日，碧樹鳴黃鸝。蕪然蕙草暮，颯爾涼風吹。
天秋木葉下，月冷莎雞悲。坐愁群芳歇，白露凋華滋。
[頁]卷,冊....[1710]165,5
第109筆
　　　　春思　李白
燕草如碧絲，秦桑低綠枝。當君懷歸日，是妾斷腸時。
春風不相識，何事入羅幃。
[頁]卷,冊....[1710]165,5
第110筆
　　　　秋思　李白
燕支（一作閼氏）黃葉落，妾望自（一作白）登臺。海上（一作月出）碧雲斷，單于（一作蟬聲）秋色來。
胡兵沙塞合，漢使玉關[1710]回。征客無歸日，空悲蕙草摧。
[頁]卷,冊....[1710]165,5
第111筆
　　　　子夜吳歌（一作子夜四時歌）　春歌　李白
秦地羅敷女，採桑綠水邊。素手青條上，紅妝白日鮮。
蠶飢妾欲去，五馬莫留連。
[頁]卷,冊....[1711]165,5
第112筆
　　　　子夜吳歌（一作子夜四時歌）　夏歌　李白
鏡湖三百里，菡萏發荷花。五月西施採，人看隘若耶。
回舟不待月，歸去越王家。
[頁]卷,冊....[1711]165,5
第113筆
　　　　子夜吳歌（一作子夜四時歌）　秋歌　李白
長安一片月，萬戶擣衣聲。秋風吹不盡，總是玉關情。
何日平胡虜，良人罷遠征。
[頁]卷,冊....[1711]165,5
第114筆
　　　　子夜吳歌（一作子夜四時歌）　冬歌　李白
明朝驛使發，一夜絮征袍。素手抽針冷，那堪把剪刀。
裁縫寄遠道，幾日到臨洮。
[頁]卷,冊....[1711]165,5
第115筆
　　　　對酒行　李白
松子栖金華，安期入蓬海。此人古之仙，羽化竟何在。
浮生速流電，倏忽變光彩。天地無凋換，容顏有遷改。
對酒不肯飲，含情欲誰待。
[頁]卷,冊....[1711]165,5
第116筆
　　　　估客行（一作樂）　李白
海客乘天風，將船遠行役。譬如雲中鳥，一去無蹤跡。
[頁]卷,冊....[1711]165,5
第117筆
　　　　擣衣篇[1711]　李白
閨裏佳人年十餘，嚬蛾對影恨離居。忽逢江上春歸燕，銜得雲中尺素書。
玉手開緘長歎息，狂（一作征）夫猶戍交河北。萬里交河水北流，願為雙燕泛中洲。
君邊雲擁青絲騎，妾處苔生紅粉樓。樓上春風日將歇，誰能攬鏡看愁髮。
曉吹員管隨落花，夜擣戎衣向明月。明月高高刻漏長，真珠簾箔掩蘭堂。
橫垂寶幄同心結，半拂瓊筵蘇合香。瓊筵寶幄連枝錦，燈燭熒熒照孤寢。
有便憑將金剪刀，為君留下相思枕。摘盡庭蘭不見君，紅巾拭淚生氤氳。
明年若更征邊塞，願作陽臺一段雲。
[頁]卷,冊....[1712]165,5
第118筆
　　　　少年行（此詩嚴粲云是偽作）　李白
君不見淮南少年游俠客，白日毬獵夜擁擲。呼盧百萬終不惜，報讎千里如咫尺。
少年游俠好經過，渾身裝束皆綺羅。蕙蘭相隨喧妓女，風光去處滿笙歌。
驕矜自言不可有，俠士堂中養來久。好鞍好馬乞與人，十千五千旋沽酒。
赤心用盡為知己，黃金不惜栽桃李。桃李栽來幾度春，一回花落一回新。
府縣盡為門下客，王侯皆是平交人。男兒百年且樂命，何須徇（一作讀）書受貧病。
男兒百年且榮身，何須徇節甘風塵。衣冠半是征戰士，窮儒浪作林泉民。
遮莫枝根長百丈，不如當代多還往。遮莫姻親連帝城，不如當身自簪纓。
看取富貴眼前者，何用悠悠身後名。
[頁]卷,冊....[1712]165,5
第119筆
　　　　長歌行　李白
桃李待（一作得）日開，榮華照當年。東風動百物，草木盡欲言。
枯枝無醜葉，涸水吐清泉。大力運天地，羲和無停鞭。
功名不早著，竹帛將何宣。桃李務青春，誰能貫白日。
富貴與神仙，蹉跎成兩失。金石猶銷鑠，風霜無久質。
畏落日月後，強歡（一作飲）歌與酒。秋霜不惜人，倏忽侵蒲柳。
[頁]卷,冊....[1712]165,5
第120筆
　　　　長相思　李白
日色已盡花含煙，月明欲素愁不眠。趙瑟初停鳳凰柱，蜀琴欲奏鴛鴦弦。
此曲有意無人傳，願隨春風寄燕然，憶君迢迢隔青天。昔日（一作時）橫波目，
今成流淚泉。不信妾腸斷，歸來看取明鏡前。

美人在時花滿堂，美人去後空（一作花）餘（一作餘空）床。床中繡被卷不寢（更不卷），至今三載猶聞香（一作聞餘香）。
香亦竟不滅，人亦竟不來。相思黃葉落（一作盡），白露點（一作溼）青苔（此篇一作寄遠）。
[頁]卷,冊....[1713]165,5
第121筆
　　　　猛虎行（此詩蕭士贇云是偽作）　李白
朝作猛虎行，暮作猛虎吟。腸斷非關隴頭水，淚下不為雍門琴。
旌旗（一作旍旌）繽紛兩河道，戰鼓驚山欲顛（一作傾）倒。秦人半作燕地囚，胡馬翻銜洛陽草。
一輸一失關下兵，朝降夕叛幽薊城。巨鼇未斬海水動，魚龍奔走安得寧。
頗似楚漢時，翻覆無定止。朝過博浪沙，暮入淮陰市。
張良未遇韓信貧，劉項存亡在兩臣。蹔到下邳受兵略，來投漂母作主人。
賢哲棲棲古如此，今時亦棄青雲士。有策不敢犯龍鱗，竄身南國避胡塵。
寶書玉（一作長）劍挂高閣，金鞍駿馬散故人。昨日方為宣城客，掣鈴交通二千石。
有時六博快壯心，遶床三匝呼一擲。楚人每道張旭奇，心藏風雲世莫知。
三吳邦伯皆（一作多）顧盼，四海雄俠兩追隨（一作皆相推）。蕭曹曾作沛中吏，攀龍附鳳當有時。
溧陽酒樓三月春，楊花茫茫（一作漠漠）愁殺人。胡雛（一作人）綠眼吹玉笛，吳歌白紵飛梁塵。
丈夫相見（一作到處）且為樂，槌牛撾鼓會眾賓。我從此去釣東海，得魚笑寄情相親。
[頁]卷,冊....[1713]165,5
第122筆
　　　　去婦詞（一作顧況詩）　李白
古來有棄婦，棄婦有歸處。今日妾辭君，辭君遣何去。
本家零落盡，慟哭來時路。憶昔未嫁君，聞君卻周[1713]旋。
綺羅錦繡段，有贈黃金千。十五許嫁君，二十移所天。
自從結髮日未幾，離君緬山川。家家盡歡喜，孤妾長自憐。
幽閨多怨思，盛色無十年。相思若循環，枕席生流泉。
流泉咽不掃，獨夢關山道。及此見君歸，君歸妾已老。
物情惡衰賤，新寵方妍好。掩淚出故房，傷心劇秋草。
自妾為君妻，君東妾在西。羅幃到曉恨，玉貌一生啼。
自從離別久，不覺塵埃厚。嘗嫌玳瑁孤，猶羨鴛鴦偶。
歲華逐霜霰，賤妾何能久。寒沼落芙蓉，秋風散楊柳。
以比憔悴顏，空持舊物還。餘生欲何寄，誰肯相牽攀。
君恩既斷絕，相見何年月。悔傾連理杯，虛作同心結。
女蘿附青松，貴欲相依投。浮萍失綠水，教作若為流。
不歎君棄妾，自歎妾緣業。憶昔初嫁君，小姑纔倚床。
今日妾辭君，小姑如妾長。回頭語小姑，莫嫁如兄夫。
[頁]卷,冊....[1714]165,5
第123筆
　　　　襄陽歌　李白
落日欲沒峴山西，倒著接䍦花下迷。襄陽小兒齊拍手，攔街爭唱白銅鞮。
傍人借問笑何事，笑殺山翁（一作公）醉似泥。鸕鶿杓，鸚鵡杯。
百年三萬六千日，一日須傾三百杯。遙看漢水鴨頭綠，恰似葡萄初醱（一作撥）醅。
此江若變作春酒，壘麴便築糟丘臺。千金駿馬換小（一作少）妾，笑（一作醉）坐雕鞍歌落梅。
車旁側挂一壺酒，鳳笙龍管行相催。咸陽市中歎黃犬，何如月下傾金罍。
君不見晉朝羊公一片石，龜頭（一作龍）剝落生莓苔。淚亦不能為之墮，心亦不能為之哀（一本此下有誰能憂彼身後事，金鳧銀鴨葬死灰二句）。
清風朗（一作明）月不用一錢買，玉山自倒非人推。舒州杓，力士鐺。
李白與爾同死生，襄王雲雨今安在，江水東流猿夜聲。
[頁]卷,冊....[1715]166,5
第124筆
　　　　南都行　李白
南都信佳麗，武闕橫西關。白水真人居，萬商羅鄽闤。
高樓對紫陌，甲第連青山。此地多英豪，邈然不可攀。
陶朱與五羖，名播天壤間。麗華秀玉色，漢女嬌朱顏。
清歌遏流雲，豔舞有餘閒。遨遊盛宛洛，冠蓋隨風還。
走馬紅陽城，呼鷹白河灣。誰識臥龍客，長吟愁鬢斑。
[頁]卷,冊....[1715]166,5
第125筆
　　　　江上吟[1715]　李白
木蘭之枻沙棠舟，玉簫金管坐兩頭。美酒尊中置千斛，載妓隨波任去留。
仙人有待乘黃鶴，海客無心隨白鷗。屈平詞賦懸日月，楚王臺榭空山丘。
興酣落筆搖五嶽，詩成笑傲凌滄洲。功名富貴若長在，漢水亦應西北流。
[頁]卷,冊....[1716]166,5
第126筆
　　　　侍從宜春苑奉詔賦龍池柳色初青聽新鶯百囀歌　李白
東風已緣瀛洲草，紫殿紅樓覺春好。池南柳色半青春，縈煙嫋娜拂綺城。
垂絲百尺挂雕楹，上有好鳥相和鳴。間關早得春風情，春風卷入碧雲去。
千門萬戶皆春聲，是時君王在鎬京。五雲垂暉耀紫清，仗出金宮隨日轉。
天回玉輦繞花行，始向蓬萊看舞鶴。還過茞石聽新鶯，新鶯飛繞上林苑。
願入簫韶雜鳳笙。
[頁]卷,冊....[1716]166,5
第127筆
　　　　玉壺吟　李白
烈士擊玉壺，壯心惜暮年。三杯拂劍舞秋月，忽然高詠涕泗漣。
鳳凰初下紫泥詔，謁帝稱觴登御筵。揄揚九重萬乘主，謔浪赤墀青瑣賢。
朝天數換飛龍馬，敕賜珊瑚白玉鞭。世人不識東方朔，大隱金門是謫仙。
西施宜笑復宜嚬，醜女效之徒累身。君王雖愛蛾眉好，無奈宮中妒殺人。
[頁]卷,冊....[1716]166,5
第128筆
　　　　豳歌行上新平長史兄粲　李白
豳谷稍稍振庭柯，涇水浩浩揚湍波。哀鴻酸嘶暮聲急，愁雲蒼慘寒氣多。
憶昨去家此為客，荷花初紅柳條碧。中宵出飲三百杯，明朝歸揖二千石。
寧知流寓變光輝，胡霜蕭颯繞客衣。寒灰寂寞憑誰暖，落葉飄揚何處歸。
吾兄行樂窮曛旭，滿堂有美顏如玉。趙女長歌入綵雲，燕姬醉舞嬌紅燭。
狐裘獸炭酌流霞，壯士悲吟寧見嗟。前榮後枯相翻覆，何惜餘光及棣華。
[頁]卷,冊....[1716]166,5
第129筆
　　　　西嶽雲臺歌送丹丘子　李白
西嶽崢嶸何壯哉，黃河如絲天際來。黃河萬里觸山動，盤渦轂轉秦地雷。
榮光休氣紛五彩，千年一清聖人在。巨靈咆哮擘兩山，洪波噴箭（一作流）射東海。
三峰卻立如欲摧，翠崖丹谷高掌開。白帝金精運元氣，石作蓮花雲作臺。
雲臺閣道連窈冥，中有不死丹丘生。明星玉女備灑掃，麻姑搔背指爪輕。
我皇手把天地戶，丹丘談天與天語。九重出入生光輝，東來蓬萊復西歸。
玉漿儻惠故人飲，騎二茅龍上天飛。
[頁]卷,冊....[1717]166,5
第130筆
　　　　元丹丘歌　李白
元丹丘，愛神仙。朝飲潁川之清流，暮還嵩岑之紫煙。
三十六峰長周旋。長周旋，躡星虹。身騎飛龍耳生風，
橫河跨海與天通。我知爾遊心無窮。
[頁]卷,冊....[1717]166,5
第131筆
　　　　扶風豪士歌　李白
洛陽三月飛胡沙，洛陽城中人怨嗟。天津流水波赤血，白骨相撐如亂麻。
我亦東奔向吳國，浮雲四塞道路賒。東方日出啼早鴉，城門人開掃落花。
梧桐楊柳拂金井，來醉扶風豪士家。扶風豪士天下奇，意氣相傾山可移。
作人不倚將軍勢，飲酒豈顧尚書期。雕盤綺食會眾客，吳歌趙舞香風吹。
原嘗春陵六國時，開心寫意君所知。堂中各有三千士，明日報恩知是誰。
撫長劍，一揚眉。清水白石何離離。脫吾帽，
向君笑。飲君酒，為君吟。張良未逐赤松去，
橋邊黃石知我心。
[頁]卷,冊....[1717]166,5
第132筆
　　　　同族弟金城尉叔卿燭照山水壁畫歌　李白
高堂粉壁圖蓬瀛，燭前一見滄洲清。洪波洶湧山崢嶸，皎若丹丘隔海望赤城。
光中乍喜嵐氣滅，謂逢山[1717]陰晴後雪。迴溪碧流寂無喧，又如秦人月下窺花源。
了然不覺清心魂，祇將疊嶂鳴秋猿。與君對此歡未歇，放歌行吟達明發。
卻顧海客揚雲帆，便欲因之向溟渤。
[頁]卷,冊....[1718]166,5
第133筆
　　　　白毫子歌　李白
淮南小山白毫子，乃在淮南小山裏。夜臥松下雲（一作雪），朝餐石中髓。
小山連綿向江開，碧峰巉巖綠水迴。余配白毫子，獨酌流霞杯。
拂花弄琴坐青苔，綠蘿樹下春風來。南窗蕭颯松聲起，憑崖一聽清心耳。
可得見，未得親。八公攜手五雲去，空餘桂樹愁殺人。
[頁]卷,冊....[1718]166,5
第134筆
　　　　梁園吟　李白
我浮黃雲（一作河）去京闕，挂席欲進波連山。天長水闊厭遠涉，訪古始及平臺間。
平臺為客憂思多，對酒遂作梁園歌。卻憶蓬池阮公詠，因吟淥水揚洪波。
洪波浩蕩迷舊國，路遠西歸安可得。人生達命豈暇愁，且飲美酒登高樓。
平頭奴子搖大扇，五月不熱疑清秋。玉盤楊梅為君設，吳鹽如花皎白雪。
持鹽把酒但飲之，莫學夷齊事高潔（一作何用孤高比雲月）。昔人豪貴信陵君，今人耕種信陵墳。
荒城虛照碧山月，古木盡入蒼梧雲。粱王宮闕今安在，枚馬先歸不相待。
舞影歌聲散綠池，空餘汴水東流海。沈吟此事淚滿衣，黃金買醉未能歸。
連呼五白行六博，分曹賭酒酣馳輝。歌且謠，意方遠。
東山高臥時起來，欲濟蒼生未應晚。
[頁]卷,冊....[1718]166,5
第135筆
　　　　鳴皋歌送岑徵君（時梁園三尺雪，在清泠池作）　李白
若有人兮思鳴皋，阻積雪兮心煩勞。洪河凌競不可以徑度，冰龍鱗兮難容舠。
邈仙山之峻極兮，聞天籟[1718]之嘈嘈。霜崖縞皓以合沓兮，若長風扇海湧滄溟之波濤。
玄猿綠熊，舔（同）舕（音演）崟岌。危柯振石，駭膽慄魄。
群呼而相號，峰崢嶸以路絕。挂星辰於巖，送君之歸兮。
動鳴皋之新作，交鼓吹兮彈絲。觴清冷之池閣，君不行兮何待。
若反顧之黃鶴，掃梁園之群英。振大雅於東洛，巾征軒兮歷阻折，
尋幽居兮越巘崿。盤白石兮坐素月，琴松風兮寂萬壑。望不見兮心氛氳，
蘿冥冥兮霰紛紛。水橫洞以下淥，波小聲而上聞。虎嘯谷而生風，
龍藏溪而吐雲。寡鶴清唳，饑鼯嚬呻。魂獨處此幽默兮，
愀空山而愁人。雞聚族以爭食。鳳孤飛而無鄰。蝘蜓嘲龍，
魚目混珍。嫫母衣錦，西施負薪。若使巢由桎梏於軒冕兮，
亦奚異乎夔龍蹩躠於風塵。哭何苦而救楚，笑何誇而卻秦。吾誠不能學二子沽名矯節以耀世兮，
固將棄天地而遺身。白鷗兮飛來，長與君兮相親。
[頁]卷,冊....[1719]166,5
第136筆
　　　　鳴皋歌奉餞從翁清歸五崖山居（河南府陸渾縣有鳴皋山）　李白
憶昨鳴皋夢裏還，手弄素月清潭間。覺時枕席非碧山，側身西望阻秦關。
麒麟閣上春還早，著書卻憶伊陽好。青松來風吹古（一作石）道，綠蘿飛花覆煙草。
我家仙翁（一作公）愛清真，才雄草聖凌古人。欲臥鳴皋絕世塵，鳴皋微茫在何處。
五崖峽（一作谿）水橫樵路，身披翠雲裘，袖拂紫煙去。去時應過嵩少間，
相思為折三花樹。
[頁]卷,冊....[1719]166,5
第137筆
　　　　勞勞亭歌（在江寧縣南十五里，古送別之所，一名臨滄觀）　李白
金陵勞勞送客堂，蔓草離離生道傍。古情不盡東流水，此地悲風愁白楊。
我乘素舸同康樂，朗詠清川飛夜霜。昔聞牛渚吟五章，今來何謝袁家郎。
苦竹寒聲動秋月，獨宿空簾歸夢長。
[頁]卷,冊....[1719]166,5
第138筆
　　　　橫江詞六首　李白
人道（一作言）橫江好，儂道橫江惡。一風三日（一作一月）吹倒山（一作猛風吹倒天門山），白浪高於瓦官閣。

海潮南去過潯陽，牛渚由來險馬當。橫江欲渡風波惡，一水牽愁萬里長。

橫江西望阻西秦，漢（一作楚）水東連（一作流）揚子津。白浪如山那可渡，狂風愁殺峭帆人。

海神來（一作東）過惡風迴，浪打天門石壁開。浙江八月何如此，濤似連山噴雪來。

橫江館前津吏迎，向余東指海雲生。郎今欲渡緣何事，如此風波不可行。

月（一作日）暈天風霧不開，海鯨東蹙百川迴。驚波一起三山動，公無渡河歸去來。

[頁]卷,冊....[1720]166,5
第139筆
　　　　金陵城西樓月下吟　李白
金陵夜寂涼風發，獨上高樓望吳越。白雲映水搖空城，白露垂珠滴秋月。
月下沈吟久不歸，古來相接眼中稀。解道澄江淨如練，令人長憶謝玄暉。
[頁]卷,冊....[1720]166,5
第140筆
　　　　東山吟（土山去江寧城二十五里，晉謝安攜妓之所。○一作辭過謝安東山作東山吟）　李白
攜妓東土山（一作東山去），悵然悲謝安。我妓今朝如花月，他妓古墳荒草寒。
白雞夢後三百歲，洒洒澆君同所歡。酣來自作青海舞，秋風吹落紫綺冠。
彼亦一時，此亦一時，浩浩洪流之詠何必奇。
[頁]卷,冊....[1720]166,5
第141筆
　　　　僧伽歌　李白
真僧法號號僧伽，有時與我論三車。問言誦咒幾千遍，口道恆河沙復沙。
此僧本住南天竺，為法頭陀來此國。戒得長天秋月明，心如世上青蓮色。
意清淨，貌稜稜。亦不減，亦不增。
瓶裏千年鐵柱（一作舍利）骨，手[1720]中萬歲胡孫藤。嗟予落魄江淮（一作湖）久，罕遇真僧說空有。
一言散盡波羅夷，再禮渾除犯輕垢。
[頁]卷,冊....[1721]166,5
第142筆
　　　　白雲歌送劉十六歸山　李白
楚山秦山皆白雲，白雲處處長隨君。長隨君，君入楚山裏。
雲亦隨君渡湘水，湘水上，女蘿衣。白雲堪臥君早歸（一作白雲歌送友人云，楚山秦山皆白雲。白雲處處長隨君，君今還入楚山裏。雲亦隨君渡湘水，水上女蘿衣白雲。早臥早行君早起）。
[頁]卷,冊....[1721]166,5
第143筆
　　　　金陵歌送別范宣　李白
石頭巉巖如虎踞，凌波欲過滄江去。鍾山龍盤走勢來，秀色橫分歷陽樹。
四十餘帝三百秋，功名事跡隨東流。白馬小兒誰家子，泰清之歲來關囚（一作吹脣虎嘯鳳皇樓）。
金陵昔時何壯哉，席卷英豪天下來。冠蓋散為煙霧盡，金輿玉座成寒灰。
扣劍悲吟空咄嗟，梁陳白骨亂如麻。天子龍沈景陽井，誰歌玉樹後庭花。
此地傷心不能道，目下離離長春草。送爾長江萬里心，他年來訪南山老（一作皓）。
[頁]卷,冊....[1721]166,5
第144筆
　　　　笑歌行（ 以下二首，蘇軾云是偽作。）　李白
笑矣乎，笑矣乎。君不見曲如鉤，古人知爾封公侯。
君不見直如弦，古人知爾死道邊。張儀所以只掉三寸舌，蘇秦所以不懇二頃田。
笑矣乎，笑矣乎。君不見滄浪老人歌一曲，還道滄浪濯吾足。
平生不解謀此身，虛作離騷遣人讀。笑矣乎，笑矣乎。
趙有豫讓楚屈平，賣身買得千年名。巢由洗耳有何益，夷齊餓死終無成。
君愛身後名，我愛眼前酒。飲酒眼前樂，虛名何處有。
男兒窮通當有時，曲腰向君君不知。猛虎不看几上肉，洪鑪不鑄囊中錐。
笑矣乎，笑矣乎。寧武子，朱買臣。
扣角行歌背負薪，今日逢君君不識，豈[1721]得不如佯狂人。
[頁]卷,冊....[1722]166,5
第145筆
　　　　悲歌行　李白
悲來乎，悲來乎。主人有酒且莫斟，聽我一曲悲來吟。
悲來不吟還不笑，天下無人知我心。君有數斗酒，我有三尺琴。
琴鳴酒樂兩相得，一杯不啻千鈞金。悲來乎，悲來乎。
天雖長，地雖久。金玉滿堂應不守，富貴百年能幾何。
死生一度人皆有，孤猿坐啼墳上月。且須一盡杯中酒，悲來乎。
悲來乎，鳳皇不至河無圖。微子去之箕子奴，漢帝不憶李將軍，
楚王放卻屈大夫。悲來乎，悲來乎。秦家李斯早追悔，
虛名撥向身之外。範子何曾愛五湖，功成名遂身自退。劍是一夫用，
書能知姓名。惠施不肯干萬乘，卜式未必窮一經。還須黑頭取方伯，
莫謾白首為儒生。
[頁]卷,冊....[1722]166,5
第146筆
　　　　秋浦歌十七首　李白
秋浦長似秋，蕭條使人愁。客愁不可度，行上東大樓。
正西望長安，下見江水流。寄言向江水，汝意憶儂不。
遙傳一掬淚，為我達揚州。

秋浦猿夜愁，黃山堪白頭。清溪非隴水，翻作斷腸流。
欲去不得去，薄遊成久遊。何年是歸日，雨淚下孤舟。

秋浦錦駝鳥，人間天上稀。山雞羞淥水，不敢照毛衣。

兩鬢入秋浦，一朝颯已衰。猿聲催白髮，長短盡成絲。

秋浦多白猿，超騰若飛雪。牽引條上兒，飲弄水中月。

愁作秋浦客，強看秋浦花。山川如剡縣，風日似長沙。

醉上山公馬，寒歌甯戚牛。空吟白石爛，淚滿黑貂裘。

秋浦千重嶺，水車嶺最奇。天傾欲墮石，水拂寄生枝。

江祖一片石，青天掃畫屏。題詩留萬古，綠字錦苔生。
1723]
千千石楠樹，萬萬女貞林。山山白鷺滿，澗澗白猿吟。
君莫向秋浦，猿聲碎客心。

邏人（一作乂）橫鳥道，江祖出魚梁。水急客舟（一作行）疾，山花拂面香。

水如一匹練，此地即平天。耐可乘明月，看花上酒船。

淥水淨素月，月明白鷺飛。郎聽採菱女，一道夜歌歸。

爐火照天地，紅星亂紫煙。郎明月夜，歌曲動寒川。

白髮三千丈，綠愁似箇長。不知明鏡裏，何處得秋霜。

秋浦田舍翁，採魚水中宿。妻子張白鷴，結罝映深竹。

桃波（一作陂）一步地，了了語聲聞。闇與山僧別，低頭禮白雲。

[頁]卷,冊....[1724]167,5
第147筆
　　　　當塗趙炎少府粉圖山水歌　李白
峨眉高出西極天，羅浮直與南溟連。名公繹思揮彩筆，驅山走海置眼前。
滿堂空翠如可掃，赤城霞氣蒼梧煙。洞庭瀟湘意渺綿，三江七澤情洄沿。
驚濤洶涌向何處，孤舟一去迷歸年。征帆不動亦不旋，飄如隨風落天邊。
心搖目斷興難盡，幾時可到三山巔。西峰崢嶸噴流泉，橫石蹙水波潺湲。
東崖合沓蔽輕霧，深林雜樹空芊綿。此中冥昧失晝夜，隱几寂聽無鳴蟬。
長松之下列羽客，對坐不語南昌仙。南昌仙人趙夫子，妙年歷落青雲士。
訟庭無事羅眾賓，杳然如在丹青裏。五色粉圖安足珍，真仙可以全吾身。
若待功成拂衣去，武陵桃花笑殺人。
[頁]卷,冊....[1724]167,5
第148筆
　　　　永王東巡歌十一首[1724]　李白
　　永王璘，明皇子也。天寶十五年，安祿山反，詔璘領山南、嶺南、黔
　　中、江西四道節度使，十一月，璘至江陵，募士得數萬，遂有窺江左
　　意，十二月，引舟師東巡。
永王正月東出師，天子遙分龍虎旗。樓船一舉風波靜，江漢翻為雁鶩池。

三川北虜亂如麻，四海南奔似永嘉。但用東山謝安石，為君談笑靜胡沙。

雷鼓嘈嘈喧武昌，雲旗獵獵過尋陽。秋毫不犯三吳悅，春日遙看五色光。

龍蟠虎踞帝王州，帝子金陵訪古丘。春風試暖昭陽殿，明月還過鳷鵲樓。

二帝巡遊俱未迴，五陵松柏使人哀。諸侯不救河南地，更喜賢王遠道來。

丹陽北固是吳關，畫出樓臺雲水間。千巖烽火連滄海，兩岸旌旗繞碧山。

王出三山按五湖，樓船跨海次陪都。戰艦森森羅虎士，征帆一一引龍駒。

長風挂席勢難迴，海動山傾古月摧。君看帝子浮江日，何似龍驤出峽來。

祖龍浮海不成橋，漢武尋陽空射蛟。我王樓艦輕秦漢，卻似文皇欲渡遼（此首蕭士贇云是偽作）。

帝寵賢王入楚關，掃清江漢始應還。初從雲夢開朱邸，更（一作直）取金陵作小山。

試借君王玉馬鞭，指揮戎虜坐瓊筵。南風一掃胡塵靜，西入長安到日邊。

[頁]卷,冊....[1725]167,5
第149筆
　　　　上皇西巡南京歌十首　李白
　　天寶十五載六月己亥，祿山陷京師，七月庚辰，次蜀郡，八月癸巳，
　　皇太子即皇帝位於靈武，十二月丁未，上皇天帝至自蜀郡，大赦，以
　　蜀郡為南京。[1725]
胡塵輕拂建章臺，聖主西巡蜀道來。劍壁門高五千尺，石為樓閣九天開。

九天開出一成都，萬戶千門入畫圖。草樹雲山如錦繡，秦川得及此間無。

華陽春樹號（一作似）新豐，行入新都若舊宮。柳色未饒秦地綠，花光不滅上陽（一作林）紅。

誰道君王行路難，六龍西幸萬人歡。地轉錦江成渭水，天迴玉壘作長安。

萬國同風共一時，錦江何謝曲江池。石鏡更明天上月，後宮親（一作新）得照蛾眉。

濯錦清江萬里流，雲帆龍舸下揚州。北地雖誇上林苑，南京還有散花樓。

錦水東流繞錦城，星橋北挂象天星。四海此中朝聖主，峨眉山下列仙庭。

秦開蜀道置金牛，漢水元通星漢流。天子一行遺聖跡，錦城長作帝王州。

水綠天青不起塵，風光和暖勝三秦。萬國煙花隨玉輦，西來添作錦江春。

劍閣重關蜀北門，上皇歸馬若雲屯。少帝長安開紫極，雙懸日月照乾坤。

[頁]卷,冊....[1726]167,5
第150筆
　　　　峨眉山月歌　李白
峨眉山月半輪秋，影入平羌江水流。夜發清溪向三峽，思君不見下渝州。
[頁]卷,冊....[1726]167,5
第151筆
　　　　峨眉山月歌送蜀僧晏入中京　李白
我在巴東三峽（一作月）時，西看明月憶峨眉。月出峨眉照滄海，與人萬里長相隨。
黃鶴樓前月華白，此中忽見峨眉客。峨眉山月還送君，風吹西到長安陌。
長安大道橫九天，峨眉山月照秦川。黃金獅子乘高座，白玉鹿尾談重玄。
我似浮雲殢吳越，君逢聖主遊丹闋。一振高名滿帝都，歸時還弄峨眉月。
[頁]卷,冊....[1726]167,5
第152筆
　　　　赤壁歌送別　李白
二龍爭戰決雌雄，赤壁樓船掃地空。烈火張天照雲海，周瑜於此破曹公。
君去滄江望（一作弄）澄碧，鯨鯢唐突留餘跡。一一書來報故人，我欲因之壯心魄。
[頁]卷,冊....[1727]167,5
第153筆
　　　　江夏行　李白
憶昔嬌小姿，春心亦自持。為言嫁夫婿，得免長相思。
誰知嫁商賈，令人卻愁苦。自從為夫妻，何曾在鄉土。
去年下揚州，相送黃鶴樓。眼看帆去遠，心逐江水流。
只言期一載，誰謂歷三秋。使妾腸欲斷，恨君情悠悠。
東家西舍同時發，北去南來不逾月。未知行李遊何方，作箇音書能斷絕。
適來往南浦，欲問西江船。正見當壚女，紅妝二八年。
一種為人妻，獨自多悲悽。對鏡便垂淚，逢人只欲啼。
不如輕薄兒，旦暮長相隨。悔作商人婦，青春長別離。
如今正好同懽樂，君去容華誰得知。
[頁]卷,冊....[1727]167,5
第154筆
　　　　懷仙歌　李白
一鶴東飛過滄海，放心散漫知何在。仙人浩歌望我來，應攀玉樹長相待。
堯舜之事不足驚，自餘囂囂直可輕。巨鼇莫戴三山去，我欲蓬萊頂上行。
[頁]卷,冊....[1727]167,5
第155筆
　　　　玉真仙人詞　李白
玉真之仙人，時往太華峰。清晨鳴天鼓，飆欻騰雙龍。
弄電不輟手，行雲本無蹤。幾時入少室，王母應相逢。
[頁]卷,冊....[1727]167,5
第156筆
　　　　清溪行（一作宣州清溪）[1727]　李白
清溪清我心，水色異諸水。借問新安江，見底何如此。
人行明鏡中，鳥度屏風裏。向晚猩猩啼，空悲遠遊子。
[頁]卷,冊....[1728]167,5
第157筆
　　　　酬殷明佐見贈五雲裘歌　李白
我吟謝朓詩上語，朔風颯颯吹飛雨。謝朓已沒青山空，後來繼之有殷公。
粉圖珍裘五雲色，曄如晴天散彩虹。文章彪炳光陸離，應是素娥玉女之所為。
輕如松花落金粉，濃似苔錦含碧滋。遠山積翠橫海島，殘霞飛丹映江草。
凝毫採掇花露（一作霧）容，幾年功成奪天造。故人贈我我不違，著令山水含清暉。
頓驚謝康樂，詩興生我衣。襟前林壑斂暝色，袖上雲霞收夕霏。
群仙長歎驚此物，千崖萬嶺相縈鬱。身騎白鹿行飄颻，手翳紫芝笑披拂。
相如不足跨鷫鸘，王恭鶴氅安可方。瑤臺雪花數千點，片片吹落春風香。
為君持此凌蒼蒼，上朝三十六玉皇。下窺夫子不可及，矯首相思空斷腸。
[頁]卷,冊....[1728]167,5
第158筆
　　　　臨路歌　李白
大鵬飛兮振八裔，中天摧兮力不濟。餘風激兮萬世，遊扶（一作博）桑兮挂石（一作左）袂。
後人得之傳此，仲尼亡兮誰為出涕。
[頁]卷,冊....[1728]167,5
第159筆
　　　　古意　李白
君為女蘿草，妾作兔絲花。輕條不自引，為逐春風斜。
百丈託遠松，纏綿成一家。誰言會面（一作合）易，各在青山崖。
女蘿發馨香，兔絲斷人腸。枝枝相糾結，葉葉競飄揚。
生子不知根，因誰共芬芳。中巢雙翡翠，上宿紫鴛鴦。
若識二草心，海潮亦可量。
[頁]卷,冊....[1728]167,5
第160筆
　　　山鷓鴣詞　李白
苦竹嶺頭秋月輝，苦竹南枝鷓鴣飛。嫁得燕山胡雁婿，欲銜我向雁門歸。
山雞翟雉來相勸，南禽多被北禽欺。紫塞嚴霜如劍戟，蒼梧欲巢難背違。
我今誓死不能去，哀鳴驚叫淚沾衣。
[頁]卷,冊....[1729]167,5
第161筆
　　　　歷陽壯士勤將軍名思齊歌（並序○以下二首，蕭士贇云是偽作）　李白
　　歷陽壯士勤將軍，神力出於百夫，則天太后召見，奇之，授遊擊將軍
　　，賜錦袍玉帶，朝野榮之，後拜橫南將軍，大臣慕義，結十友，即燕
　　公張說、館陶公郭元振為首，余壯之，遂作詩。
太古歷陽郡，化為洪川在。江山猶鬱盤，龍虎祕光彩。
蓄泄數千載，風雲何霮。特生勤將軍，神力百夫倍。
[頁]卷,冊....[1729]167,5
第162筆
　　　　草書歌行　李白
少年上人號懷素，草書天下稱獨步。墨池飛出北溟魚，筆鋒殺盡中山兔。
八月九月天氣涼，酒徒詞客滿高堂。牋麻素絹排數廂，宣州石硯墨色光。
吾師醉後倚繩床，須臾掃盡數千張。飄風驟雨驚颯颯，落花飛雪何茫茫。
起來向壁不停手，一行數字大如斗。怳怳如聞神鬼驚，時時只見龍蛇走。
左盤右蹙如驚電，狀同楚漢相攻戰。湖南七郡凡幾家，家家屏障書題遍。
王逸少，張伯英。古來幾許浪得名，張顛老死不足數，
我師此義不師古。古來萬事貴天生，何必要公孫大娘渾脫舞。
[頁]卷,冊....[1729]167,5
第163筆
　　　　和盧侍御通塘曲　李白
君誇通塘好，通塘勝耶溪。通塘在何處，遠在尋陽西。
青蘿嫋嫋挂煙樹，白鷴處處聚沙堤。石門中斷平湖[1729]出，百丈金潭照雲日。
何處滄浪垂釣翁，鼓櫂漁歌趣非一。相逢不相識，出沒繞通塘。
浦邊清水明素足，別有浣沙吳女郎。行盡綠潭潭轉幽，疑是武陵春碧流。
秦人雞犬桃花裏，將比通塘渠見羞。通塘不忍別，十去九遲回。
偶逢佳境心已醉，忽有一鳥從天來。月出青山送行子，四邊苦竹秋聲起。
長吟白雪望星河，雙垂兩足揚素波。梁鴻德耀會稽日，寧知此中樂事多。
[頁]卷,冊....[1730]167,5
第164筆
　　　　贈孟浩然　李白
吾愛孟夫子，風流天下聞。紅顏棄軒冕，白首臥松雲。
醉月頻中聖，迷花不事君。高山安可仰，徒此揖清芬。
[頁]卷,冊....[1731]168,5
第165筆
　　　　贈從兄襄陽少府皓　李白
結髮未識事，所交盡豪雄。卻秦不受賞，擊晉（一作救趙）寧為功（一本此下有脫身白刃裏，殺人紅塵中。當朝揖高義，舉世稱英雄四句）。
小節豈足言，退耕春陵東。歸來無產業，生事如轉蓬。
一朝烏裘敝，百鎰黃金空。彈劍徒激昂，出門悲路窮。
吾兄青雲士，然諾聞諸公。所以陳片言，片言貴情通。
棣華儻不接，甘與秋草同。
[頁]卷,冊....[1731]168,5
第166筆
　　　　淮海對雪贈傅靄（一作淮南對雪贈孟浩然）　李白
朔雪落吳天，從風渡溟渤。海樹成陽春，江沙浩明月（一本此下有飄颻四荒外，想像千花發。瑤草生階墀，玉塵散庭闕四句）。
興從剡溪起，思繞梁園發。寄君郢中歌，曲罷心斷絕（一本此四句作剡溪興空在，郢路歌未歇。寄君梁父吟，曲盡心斷絕）。
[頁]卷,冊....[1731]168,5
第167筆
　　　　贈徐安宜[1731]　李白
白田見楚老，歌詠徐安宜。製錦不擇地，操刀良在茲。
清風動百里，惠化聞京師。浮人若雲歸，耕種滿郊岐。
川光淨麥隴，日色明桑枝。訟息但長嘯，賓來或解頤。
青橙（一作槐）拂戶牖，白水流園池。遊子滯安邑，懷恩未忍辭。
翳君樹桃李，歲晚託深期。
[頁]卷,冊....[1732]168,5
第168筆
　　　　贈任城盧主簿　李白
海鳥知天風，竄身魯門東。臨觴不能飲，矯翼思凌空。
鐘鼓不為樂，煙霜誰與同。歸飛未忍去，流淚謝鴛鴻。
[頁]卷,冊....[1732]168,5
第169筆
　　　　早秋贈裴十七仲堪　李白
遠海動風色，吹愁落天崖。南星變大火，熱氣餘丹霞。
光景不可迴，六龍轉天車。荊人泣美玉，魯叟悲匏瓜。
功業若夢裏，撫琴發長嗟。裴生信英邁，屈起多才華。
歷抵海岱豪，結交魯朱家。復攜兩少女，豔色驚荷葩（一作花）。
雙歌入青雲，但惜白日斜。窮溟出寶貝，大澤饒龍蛇。
明主儻見收，煙霞路非賒。時命若不會，歸應煉丹砂（一作知飛萬里道，勿使歲寒嗟）。
[頁]卷,冊....[1732]168,5
第170筆
　　　　贈范金卿二首　李白
君子枉清盼，不知東走迷。離家來幾月，絡緯鳴中閨。
桃李君不言，攀花願成蹊。那能吐芬信，惠好相招攜。
我有結綠珍，久藏濁水泥。時人棄此物，乃與燕齊。
摭拭欲贈之，申眉路無梯。遼東慚白豕，楚客羞山雞。
徒有獻芹心，終流泣玉啼。只應自索漠，留舌示山妻。

范宰不買名，弦歌對前楹。為邦默自化，日覺冰壺清。
百里雞犬靜，千廬機杼鳴。浮人少蕩析，愛客多逢1732]迎。
遊子睹嘉政，因之聽頌聲。

[頁]卷,冊....[1733]168,5
第171筆
　　　　贈瑕丘王少府　李白
皎皎鸞鳳姿，飄飄神仙氣。梅生亦何事，來作南昌尉。
清風佐鳴琴，寂寞道為貴。一見過所聞，操持難與群。
毫揮魯邑訟，目送瀛洲雲。我隱屠釣下，爾當玉石分。
無由接高論，空此仰清芬。
[頁]卷,冊....[1733]168,5
第172筆
　　　　東魯見狄博通　李白
去年別我向何處，有人傳道遊江東。謂言挂席度滄海，卻來應是無長風。
[頁]卷,冊....[1733]168,5
第173筆
　　　　見京兆韋參軍量移東陽二首　李白
潮水還歸海，流人卻到吳。相逢問愁苦，淚盡日南珠。

聞說金華渡，東連五百灘。全勝若耶好，莫道此行難。
猿嘯千谿合，松風五月寒。他年一攜手，搖艇入新安。

[頁]卷,冊....[1733]168,5
第174筆
　　　　贈丹陽橫山周處士惟長　李白
周子橫山隱，開門臨城隅。連峰入戶牖，勝概凌方壺。
時作白紵詞，放歌丹陽湖。水色傲溟渤，川光秀菰蒲。
當其得意時，心與天壤俱。閒雲隨舒卷，安識身有無。
抱石恥獻玉，沈泉笑探珠。羽化如可作，相攜上清都。
[頁]卷,冊....[1733]168,5
第175筆
　　　　玉真公主別館苦雨贈衛尉張卿二首　李白
秋（一作愁）坐金張館，繁陰晝不開。空煙迷雨色，蕭颯望中來。
翳翳昏墊苦，沈沈憂恨催。清秋何以慰，白酒[1733]盈吾杯。
吟詠思管樂，此人已成灰。獨酌聊自勉，誰貴經綸才。
彈劍謝公子，無魚良可哀。

苦雨思白日，浮雲何由卷。稷契和天人，陰陽乃（一作仍）驕蹇。
秋霜劇倒井，昏霧橫絕巘。欲往咫尺塗，遂成山川限。
潀潀奔溜聞（一作瀉），浩浩驚波轉。泥沙塞中途，牛馬不可辨。
飢從漂母食，閒掇羽陵簡。園家逢秋蔬，藜藿不滿眼。
蠨蛸結思幽，蟋蟀傷褊淺。廚灶無青煙，刀机生綠蘚。
投箸解鷫鸘，換酒醉北堂。丹徒布衣者，慷慨未可量。
何時黃金盤，一斛薦檳榔。功成拂衣去，搖曳滄洲傍。

[頁]卷,冊....[1734]168,5
第176筆
　　　　贈韋祕書子春二首　李白
谷口鄭子真，躬耕在巖石。高名動京師，天下皆籍籍。
斯人竟不起，雲臥從所適。苟無濟代心，獨善亦何益。
惟君家世者，偃息逢休明。談天信浩蕩，說劍紛縱橫。
謝公不徒然，起來為蒼生。祕書何寂寂，無乃羈豪英。
且復歸碧山，安能戀金闕。舊宅樵漁地，蓬蒿已應沒。
卻顧女几峰，胡顏見雲月。

徒為風塵苦，一官已白鬚。氣同萬里合，訪我來瓊都。
披雲睹青天，捫蝨話良圖。留侯將綺里，出處未云殊。
終與安社稷，功成去五湖（一本二詩合作一首）。

[頁]卷,冊....[1734]168,5
第177筆
　　　　贈韋侍御黃裳二首　李白
太華生長松，亭亭凌霜雪。天與百尺高，豈為微飆折。
桃李賣陽豔，路人行且迷。春光掃（一作拂）地盡，碧葉成黃泥。
願君學長松，慎勿作桃李。受屈不改心，然後知君子。

見君乘驄馬，知上太山（一作行）道。此地果摧輪，全身以為寶。
我如豐年玉，棄置秋田草。但勖冰壺心，無為嘆衰老。

[頁]卷,冊....[1734]168,5
第178筆
　　　　贈薛校書　李白
我有吳越曲，無人知此音。姑蘇成蔓草，麋鹿空悲吟。
未誇觀濤作，空鬱釣鼇心。舉手謝東海，虛行歸故林。
[頁]卷,冊....[1735]168,5
第179筆
　　　　贈何七判官昌浩　李白
有時忽惆悵，匡坐至夜分。平明空嘯吒，思欲解世紛。
心隨長風去，吹散萬里雲。羞作濟南生，九十誦古文。
不然拂劍起，沙漠收奇勳。老死阡陌間，何因揚清芬。
夫子今管樂，英才冠三軍。終與同出處，豈將沮溺群。
[頁]卷,冊....[1735]168,5
第180筆
　　　　讀諸葛武侯傳書懷贈長安崔少府叔封昆季　李白
漢道昔云季，群雄方戰爭。霸圖各未立，割據資豪英。
赤伏起頹運，臥龍得孔明。當其南陽時，隴畝躬自耕。
魚水三顧合，風雲四海生。武侯立岷蜀，壯志吞咸京。
何人先見許，但有崔州平。余亦草間人，頗懷拯物情。
晚途值子玉，華髮同衰榮。託意在經濟，結交為兄弟。
毋令管與鮑，千載獨知名。
[頁]卷,冊....[1735]168,5
第181筆
　　　　贈郭將軍　李白
將軍少年出武威（一作豪蕩有英威），入（一作昔）掌銀臺護紫微。平明拂劍朝天去，薄暮垂鞭醉酒歸。
愛子臨風吹玉笛，美人向月舞羅衣。疇昔雄豪如夢裏，相逢且欲醉春暉（一作今日相逢俱失路，何年灞上弄春暉）。
[頁]卷,冊....[1735]168,5
第182筆
　　　　駕去溫泉後贈楊山人　李白
少年落魄楚漢間，風塵蕭瑟多苦顏。自言管葛竟誰許，長吁莫錯還閉關。
一朝君王垂拂拭，剖心輸丹雪胸臆。忽蒙白日回景光，直上青雲生羽翼。
幸陪鸞輦出鴻都，身騎飛龍天馬駒。王公大人借顏色，金璋紫[1735]綬來相趨。
當時結交何紛紛，片言道合惟有君。待吾盡節報明主，然後相攜臥白雲。
[頁]卷,冊....[1736]168,5
第183筆
　　　　溫泉侍從歸逢故人　李白
漢帝長楊苑，誇胡羽獵歸。子雲叨侍從，獻賦有光輝。
激賞搖天筆，承恩賜御衣。逢君奏明主，他日共翻飛。
[頁]卷,冊....[1736]168,5
第184筆
　　　　贈裴十四　李白
朝見裴叔則，郎如行玉山。黃河落天走東海，萬里寫入胸懷間。
身騎白黿不敢度，金高南山買君顧。裴回六合無相知，飄若浮雲且西去。
[頁]卷,冊....[1736]168,5
第185筆
　　　　贈崔侍郎　李白
黃河二（一作三）尺鯉，本在孟津居。點額不成龍，歸來伴凡魚。
故人東海客，一見借吹噓。風濤儻相見（一作因），更欲凌崑墟（一本此下有何當赤車使，再往召相如二句）。
[頁]卷,冊....[1736]168,5
第186筆
　　　　述德兼陳情上哥舒大夫　李白
天為國家孕英才，森森矛戟擁靈臺。浩蕩深謀噴江海，縱橫逸氣走風雷。
丈夫立身有如此，一呼三軍皆披靡。衛青謾作大將軍，白起真成一豎子。
[頁]卷,冊....[1736]168,5
第187筆
　　　　雪讒詩贈友人　李白
嗟予沈迷，猖獗已久。五十知非，古人嘗有。
立言補過，庶存不朽。包荒匿瑕，蓄此頑醜。
月出致譏，貽愧皓首。感悟遂晚，事往日遷。
白璧何辜，青蠅屢前。群輕折軸，下沈黃泉。
眾毛飛骨，上凌青天。萋斐暗成，貝錦粲然。
泥沙聚埃，珠玉不鮮。洪燄爍山，發自纖煙。
蒼波蕩日，起于微涓。交亂四國，播于八埏。
拾塵[1736]掇蜂，疑聖猜賢。哀哉悲夫，誰察予之貞堅。
彼婦人之猖狂，不如鵲之彊彊。彼婦人之淫昏，不如鶉之奔奔。
坦蕩（一作皎皎）君子，無悅簧言。擢髮續（一作贖）罪，罪乃孔多。
傾海流惡，惡無以過。人生實難，逢此織羅。
積毀銷金，沈憂作歌。天未喪文，其如余何。
妲己滅紂，褒女惑周。天維蕩覆，職此之由。
漢祖呂氏，食其在傍。秦皇太后，毒亦淫荒。
螮蝀作昏，遂掩太陽。萬乘尚爾，匹夫何傷。
辭殫意窮，心切理直。如或妄談，昊天是殛。
子野善聽，離婁至明。神靡遁響，鬼無逃形。
不我遐棄，庶昭忠誠。
第188筆
　　　　贈參寥子　李白
白鶴飛天書，南荊訪高士。五雲在峴山，果得參寥子。
骯髒辭故園，昂藏入君門。天子分玉帛，百官接話言。
毫墨時灑落，探玄有奇作。著論窮天人，千春祕麟閣。
長揖不受官，拂衣歸林巒。余亦去金馬，藤蘿同所歡。
相思在何處，挂樹青雲端。
[頁]卷,冊....[1737]168,5
第189筆
　　　　贈饒陽張司戶燧　李白
朝飲蒼梧泉，夕棲碧海煙。寧知鸞鳳意，遠託椅桐前。
慕蘭豈曩古，攀嵇是當年。愧非黃石老，安識子房賢。
功業嗟落日，容華棄徂川。一語已道意，三山期著鞭。
蹉跎人間世，寥落壺中天。獨見遊物祖，探元窮化先。
何當共攜手，相與排冥筌。
[頁]卷,冊....[1737]168,5
第190筆
　　　　贈清漳明府姪聿　李白
我李百萬葉，柯條布中州。天開青雲器，日為蒼生憂。
小邑且割雞，大刀佇烹牛。雷聲動四境，惠與清漳流。
弦歌詠唐堯，脫落隱簪組。心和得天真，風俗猶太古。
牛羊散阡陌，夜寢不扃戶。問此何以然，賢人宰[1738]吾土。
舉邑樹桃李，垂陰亦流芬。河堤繞綠水，桑柘連青雲。
趙女不冶容，提籠晝成群。繰絲鳴機杼，百里聲相聞。
訟息鳥下階，高臥披道帙。蒲鞭挂簷枝，示恥無撲抶。
琴清月當戶，人寂風入室。長嘯無一言，陶然上皇逸。
白玉壺冰水，壺中見底清。清光洞毫髮，皎潔照群情。
趙北美佳政，燕南播高名。過客覽行謠，因之誦德聲。
[頁]卷,冊....[1738]168,5
第191筆
　　　　贈臨洺縣令皓弟（時被訟停官）　李白
陶令去彭澤，茫然太古心。大音自成曲，但奏無弦琴。
釣水路非遠，連鼇意何深。終期龍伯國，與爾相招尋。
[頁]卷,冊....[1738]168,5
第192筆
　　　　贈郭季鷹　李白
河東郭有道，於世若浮雲。盛德無我位，清光獨映君。
恥將雞並食，長與鳳為群。一擊九千仞，相期凌紫氛。
[頁]卷,冊....[1738]168,5
第193筆
　　　　鄴中贈王大（一作鄴中王大勸入高鳳石門山幽居）　李白
一身竟無託，遠與孤蓬征。千里失所依，復將落葉并。
中途偶良朋，問我將何行。欲獻濟時策，此心誰見明。
君王制六合，海塞無交兵。壯士伏草間，沈憂亂縱橫。
飄飄不得意，昨發南都城。紫燕櫪下（一作上）嘶，青萍匣中鳴。
投軀寄天下，長嘯尋豪英。恥學瑯琊人，龍蟠事躬耕。
富貴吾自取，建功及春榮。我願執爾手，爾方達我情。
相知同一己，豈惟弟與兄。抱子弄白雪，琴歌發清聲。
臨別意難盡，各希存令名。
[頁]卷,冊....[1738]168,5
第194筆
　　　　贈華州王司士　李白
淮水不絕濤瀾高，盛德未泯生英髦。知君先負廟堂器，今日還須贈寶刀。
[頁]卷,冊....[1738]168,5
第195筆
　　　　贈盧徵君昆弟[1738]　李白
明主訪賢逸，雲泉今已空。二盧竟不起，萬乘高其風。
河上喜相得，壺中趣每同。滄州即此地，觀化遊無窮。
水落海上清（一作青），鼇背睹方蓬。與君弄倒景，攜手凌星虹。
[頁]卷,冊....[1739]168,5
第196筆
　　　　贈新平少年　李白
韓信在淮陰，少年相欺凌。屈體若無骨，壯心有所憑。
一遭龍顏君，嘯吒從此興。千金答漂每，萬古共嗟稱。
而我竟何為，寒苦坐相仍。長風入短袂，兩手如懷冰。
故友不相恤，新交寧見矜。摧殘檻中虎，羈紲韝上鷹。
何時騰風雲，搏擊申所能。
[頁]卷,冊....[1739]168,5
第197筆
　　　　贈崔侍郎（一作御）　李白
長劍一杯酒，男兒方寸心。洛陽因劇孟，託宿話胸襟。
但仰山嶽秀，不知江海深。長安復攜手，再顧重千金。
君乃輶軒（一作軒轅）佐，予叨翰墨林。高風摧秀木，虛彈落驚禽。
不取回舟興，而來命駕尋。扶搖應借力，桃李願成陰。
笑吐張儀舌，愁為莊舄吟。誰憐明月夜，腸斷聽秋砧。
[頁]卷,冊....[1739]168,5
第198筆
　　　　走筆贈獨孤駙馬　李白
都尉朝天躍馬歸，香風吹人花亂飛。銀鞍紫鞚照雲日，左顧右盼生光輝。
是時僕在金門裏，待詔公車謁天子。長揖蒙垂國士恩，壯心剖出酬知己。
一別蹉跎朝市間，青雲之交不可攀。儻其公子重回顧，何必侯嬴長抱關。
[頁]卷,冊....[1739]168,5
第199筆
　　　　贈嵩山焦鍊師（并序）　李白
　　嵩山有神人焦鍊師者，不知何許婦人也，又云生於齊梁時，其年貌可
　　稱五六十，常胎息絕穀，居少室廬，遊行若[1739]飛，倏忽萬里，世
　　或傳其入東海，登蓬萊，竟莫能測其往也。余訪道少室，盡登山十六
　　峰，聞風有寄，灑翰遙贈。
二室凌青天，三花含紫煙。中有蓬海客，宛疑麻姑仙。
道在喧莫染，跡高想已綿。時餐金鵝蕊（一作蛾藥），屢讀青（一作古）苔篇。
八極恣遊憩，九垓長周旋。下瓢酌潁水，舞鶴來伊川。
還歸空山上，獨拂秋霞眠。蘿月挂朝鏡，松風鳴夜弦。
潛光隱嵩嶽，戀魄棲雲幄。霓裳（一作衣）何飄颻（一作萎蕤），鳳吹轉綿邈。
願同西王母，下顧東方朔。紫書儻可傳，銘骨誓相學。
[頁]卷,冊....[1740]168,5
第200筆
　　　　口號贈徵君鴻（此公時被徵）　李白
陶令辭彭澤，梁鴻入會稽。我尋高士傳，君與古人齊。
雲臥留丹壑，天書降紫泥。不知楊伯起，早晚向關西。
[頁]卷,冊....[1740]168,5
第201筆
　　　　上李邕　李白
大鵬一日同風起，搏搖直上九萬里。假令風歇時下來，猶能簸卻滄溟水。
世人見我恆殊調，聞余大言皆冷笑。宣父猶能畏後生，丈夫未可輕年少（此首蕭士贇云是偽作）。
[頁]卷,冊....[1740]168,5
第202筆
　　　　贈張公洲革處士　李白
列子居鄭圃，不將眾庶分。革侯遁南浦，常恐楚人聞。
抱甕灌秋蔬，心閒遊天雲。每將瓜田叟，耕種漢水濆。
時登張公洲，入獸不亂群。井無桔槔事，門絕刺繡文。
長揖二千石，遠辭百里君。斯為真隱者，吾黨慕清芬。
[頁]卷,冊....[1740]168,5
第203筆
　　　　秋日鍊藥院鑷白髮贈元六兄林宗　李白
木落識歲秋，瓶冰知天寒。桂枝日已綠，拂雪凌雲端。
弱齡接光景，矯翼攀鴻鸞。投分三十載，榮枯同所歡。
長吁望青雲，鑷白坐相看。秋顏入曉鏡，壯髮凋危冠。
窮與鮑生賈，饑從漂母餐。時來極天人，道在豈吟嘆。
樂毅方適趙，蘇秦初說韓。卷舒固在我，何事空摧殘。
[頁]卷,冊....[1741]169,5
第204筆
　　　　書情題蔡舍人雄　李白
嘗高謝太傅（一作嘗聞謝安石），攜妓東山門。楚舞醉碧雲，吳歌斷清猿。
暫因蒼生起，談笑安黎元。余亦愛此人，丹霄翼飛翻。
遭逢聖明主，敢進興亡言（一本此下有蛾眉積讒妒，魚目嗤璵璠二句）。白璧竟何辜（一作本無瑕），青蠅遂成冤。
一朝去京國，十載客梁園。猛犬吠九關，殺人憤精魂。
皇穹雪冤枉，白日開氛昏。泰階得夔龍，桃李滿中原。
倒海索明月，凌山採芳蓀。愧無橫草功，虛負雨露恩。
跡謝雲臺閣，心隨天馬轅。夫子王佐才，而今復誰論。
層飆振六翮，不日思騰騫。我縱五湖櫂，煙濤恣崩奔。
夢釣子陵湍，英風（一作芬）緬猶存。彼（一作徒）希客星隱，弱植不足援。
千里一迴首，萬里一長歌。黃鶴不復來，清風愁奈何。
舟浮瀟湘月，山倒洞庭波。投汨笑古人，臨濠得天和。
閒時田畝中，搔背牧雞鵝。別離解相訪，應在武陵多。
[頁]卷,冊....[1741]169,5
第205筆
　　　　憶襄陽舊遊贈馬少府巨　李白
昔為大堤客，會上山公樓。開窗碧嶂滿，拂鏡滄江流。
高冠佩雄劍，長揖韓荊州。此地別夫子，今來思舊遊。
朱顏君未老，白髮我先秋。壯志恐蹉跎，功名若雲浮。
歸心結遠夢，落日懸春愁。空思羊叔子，墮淚峴山頭（一作何時共攜手，更醉峴山頭）。
[頁]卷,冊....[1742]169,5
第206筆
　　　　對雪獻從兄虞城宰　李白
昨夜梁園裏，弟寒兄不知。庭前看玉樹，腸斷憶連枝。
[頁]卷,冊....[1742]169,5
第207筆
　　　　訪道安陵遇蓋還為余造真籙臨別留贈　李白
清水見白石，仙人識青童。安陵蓋夫子，十歲與天通。
懸河與微言，談論安可窮。能令二千石，撫背驚神聰。
揮毫贈新詩，高價掩山東。至今平原客，感激慕清風。
學道北海仙，傳書蕊珠宮。丹田了玉闕，白日思雲空。
為我草真籙，天人慚妙工。七元洞豁落，八角輝星虹。
三災蕩璿璣，蛟龍翼微躬。舉手謝天地，虛無齊始終。
黃金滿高堂，答荷難克充。下笑世上士，沈魂北羅酆。
昔日萬乘墳，今成一科蓬。贈言若可重，實此輕華嵩。
[頁]卷,冊....[1742]169,5
第208筆
　　　　贈崔郎中宗之（時謫官金陵）　李白
胡雁拂海翼，翱翔鳴素秋。驚雲辭沙朔，飄蕩迷河洲。
有如飛蓬人，去逐萬里遊。登高望浮雲，仿佛如舊丘。
日從海傍沒，水向天邊流。長嘯倚孤劍，目極心悠悠。
歲晏歸去來，富貴安可求。仲尼七十說，歷聘莫見收。
魯連逃千金，珪組豈可酬。時哉苟不會，草木為我儔。
希君同攜手，長往南山幽。
[頁]卷,冊....[1742]169,5
第209筆
　　　　贈崔諮議　李白
綠驥本天馬，素非伏櫪駒。長嘶向清風，倏忽凌九區。
何言西北至，卻走東南隅。世道有翻覆，前期難豫圖。
希君一剪拂，猶可騁中衢。
[頁]卷,冊....[1743]169,5
第210筆
　　　　贈昇州王使君忠臣　李白
六代帝王國，三吳佳麗城。賢人當重寄，天子借高名。
巨海一邊靜，長江萬里清。應須救趙策，未肯棄侯嬴。
[頁]卷,冊....[1743]169,5
第211筆
　　　　贈別從甥高五　李白
魚目高泰山，不如一璵璠。賢甥即明月，聲價動天門。
能成吾宅相，不減魏陽元。自顧寡籌略，功名安所存。
五木思一擲，如繩繫窮猿。櫪中駿馬空，堂上醉人喧。
黃金久已罄，為報故交恩。聞君隴西行，使我驚心魂。
與爾共飄颻，雲天各飛翻。江水流或卷，此心難具論。
貧家（一作居）羞好客，語拙覺辭繁。三朝空錯莫，對飯（一作飲）卻慚冤。
自笑我非夫，生事多契闊。蓄積萬古憤，向誰得開豁。
天地一浮雲，此身乃毫末。忽見無端倪，太虛可包括。
去去何足道，臨岐空復愁。肝膽不楚越，山河亦衾裯。
雲龍若相從，明主會見收。成功解（一作若）相訪，溪（一作淥）水桃花流。
[頁]卷,冊....[1743]169,5
第212筆
　　　　贈裴司馬　李白
翡翠黃金縷，繡成歌舞衣。若無雲間月，誰可比光輝。
秀色一如此，多為眾女譏。君恩移昔愛，失寵秋風歸。
愁苦不窺鄰，泣上流黃機。天寒素手冷，夜長燭復微。
十日不滿匹，鬢蓬亂若絲。猶是可憐人，容華世[1743]中稀。
向君發皓齒，顧我莫相違。
[頁]卷,冊....[1744]169,5
第213筆
　　　　敘舊贈江陽宰陸調　李白
泰伯讓天下，仲雍揚波濤。清風蕩萬古，跡與星辰高。
開吳食東溟，陸氏世英髦。多君秉古節，嶽立冠人曹。
風流少年時，京洛事遊遨。腰間延陵劍，玉帶明珠袍。
我昔鬥雞徒，連延五陵豪。邀遮相組織，呵嚇來煎熬。
君開萬叢人，鞍馬皆辟易。告急清憲臺，脫余北門厄。
間宰江陽邑，翦棘樹蘭芳。城門何肅穆，五月飛秋霜。
好鳥集珍木，高才列華堂。時從府中歸，絲管儼成行。
但苦隔遠道，無由共銜觴。江北荷花開，江南楊梅熟。
正好飲酒時，懷賢在心目。挂席拾海月，乘風下長川。
多沽新豐醁，滿載剡溪船。中途不遇人，直到爾門前。
大笑同一醉，取樂平生年（一本作太伯讓天下，仲雍揚波濤。清風蕩萬古，跡與星辰高。開吳食東溟，陸氏世英髦。夫子特峻秀，岳立冠人曹。風流少年時，京洛事遊遨。驂驔紅陽燕，玉劍明珠袍。一諾許他人，千金雙錯刀。滿堂青雲士，望美期丹霄。我昔北門厄，摧如一枝蒿。有虎挾雞徒，連延五陵豪。邀遮來組織，呵嚇相煎熬。君披萬人叢，脫我如牢。此恥竟未刷，且食綏山桃。非天雨文章，所祖託風騷。蒼蓬老壯髮，長策未逢遭。別君幾何時，君無相思否。鳴琴坐高樓，綠水淨窗牖。政成聞雅頌，人吏皆拱手。投刃有餘地，迴車攝江陽。錯雜非易理，先威挫豪強。
　城門何肅穆，五月飛秋霜。好鳥集珍木，高才列華堂。時從府中歸，絲管儼成行。但苦隔遠道，無由共銜觴。江北荷花開，江南楊梅鮮。挂席拾海月，乘風下長川。多沽新豐醁，滿載剡溪船。中途不遇人，直到爾門前。大笑同一醉，取樂平生年）。
[頁]卷,冊....[1744]169,5
第214筆
　　　　贈從孫義興宰銘　李白
天子思茂宰，天枝得英才。朗然清秋月，獨出映吳臺。
落筆生綺繡，操刀振風雷。蠖屈雖百里，鵬騫望三[1744]台。
退食無外事，琴堂向山開。綠水寂以閒，白雲有時來。
河陽富奇藻，彭澤縱名杯。所恨不見之，猶如仰昭回。
元惡昔滔天，疲人散幽草。驚川無活鱗，舉邑罕遺老。
誓雪會稽恥，將奔宛陵道。亞相素所重，投刃應桑林。
獨坐傷激揚，神融一開襟。弦歌欣再理，和樂醉人心。
蠹政除害馬，傾巢有歸禽。壺漿候君來，聚舞共謳吟。
農人棄簑笠，蠶女墮纓簪。歡笑相拜賀，則知惠愛深（亞相李公重之以能政，中丞李公免罷以移官）。
歷職吾所聞，稱賢爾為最。化洽一邦上，名馳三江外。
峻節貫雲霄，通方堪遠大。能文變風俗，好客留軒蓋。
他日一來遊，因之嚴光瀨。
[頁]卷,冊....[1745]169,5
第215筆
　　　　草創大還贈柳官迪　李白
天地為橐籥，周流行太易。造化合元符，交媾騰精魄。
自然成妙用，孰知其指的。羅絡四季間，綿微無一隙。
日月更出沒，雙光豈云隻。奼女乘河車，黃金充轅軛。
執樞相管轄，摧伏傷羽翮。朱鳥張炎威，白虎守本宅。
相煎成苦老，消鑠凝津液。髣髴明窗塵，死灰同至寂。
擣（一作鑄）冶入赤色，十二周律曆。赫然稱大還，與道本無隔。
白日可撫弄，清都在咫尺。北酆落死名，南斗上生籍。
抑予是何者，身在方士格。才術信縱橫，世途自輕擲。
吾求仙棄俗，君曉損勝益。不向金闕遊，思為玉皇客。
鸞車速風電，龍騎無鞭策。一舉上九天，相攜同所適。
[頁]卷,冊....[1745]169,5
第216筆
　　　　贈崔司戶文昆季　李白
雙珠出海底，俱是連城珍。明月兩特達，餘輝傍照人。
英聲振名都，高價動殊鄰。豈伊箕山故，特以風期親。
惟昔不自媒，擔簦西入秦。攀龍九天上，忝列歲星臣。
布衣侍丹墀，密勿草絲綸。才微惠渥重，讒巧生[1745]緇磷。
一去已十載，今來復盈旬。清霜入曉鬢，白露生衣巾。
側身綠水亭，開門列華茵。千金散義士，四坐無凡賓。
欲折月中桂，持（一作特）為寒者薪。路傍已竊笑，天路將何因。
垂恩儻丘山，報德有微身。
[頁]卷,冊....[1745]169,5
第217筆
　　　　贈溧陽宋少府陟　李白
李斯未相秦，且逐東門兔。宋玉事襄王，能為高唐賦。
常聞綠水曲，忽此相逢遇。掃灑青天開，豁然披雲霧。
葳蕤紫鸞鳥，巢在崑山樹。驚風西北吹，飛落南溟去。
早懷經濟策，特受龍顏顧。白玉棲青蠅，君臣忽行路。
人生感分義，貴欲呈丹素。何日清中原，相期廓天步。
[頁]卷,冊....[1746]169,5
第218筆
　　　　戲贈鄭溧陽　李白
陶令日日醉，不知五柳春。素琴本無弦，漉酒用葛巾。
清風北窗下，自謂羲皇人。何時到栗里，一見平生親。
[頁]卷,冊....[1746]169,5
第219筆
　　　　贈僧崖公　李白
昔在朗陵東，學禪白眉空。大地了鏡徹，迴旋寄輪風。
攬彼造化力，持為我神通。晚謁泰山君，親見日沒雲。
中夜臥山月（一作夜臥雪上月），拂衣逃人群。授余金仙道，曠劫未始聞。
冥機發天光，獨朗謝垢氛。虛舟不繫物，觀化遊江濆。
江濆遇同聲，道崖乃僧英。說法動海嶽，遊方化公卿。
手秉玉麈尾，如登白樓亭。微言注百川，亹亹信可聽。
一風鼓群有，萬籟各自鳴。啟閉八窗牖，託宿掣電霆。
自言歷天台，搏壁躡翠屏。凌兢石橋去，恍惚入青冥。
昔往今來歸，絕景無不經。何日更攜手，乘杯向蓬瀛。
[頁]卷,冊....[1746]169,5
第220筆
　　　　遊溧陽北湖亭望瓦屋山懷古贈同旅（一作贈孟浩然）[7193]　李白
朝登北湖亭，遙望瓦屋山。天清白露下，始覺秋風還。
遊子託主人，仰觀眉睫間。目色送飛鴻，邈然不可攀。
長吁相勸勉，何事來吳關。聞有貞義女，振窮溧水灣。
清光了在眼，白日如披顏。高墳五六墩，崒兀棲猛虎。
遺跡翳九泉，芳名動千古。子胥昔乞食，此女傾壺漿。
運開展宿憤，入楚鞭平王。凜冽天地間，聞名若懷霜。
壯夫或未達，十步九太行。與君拂衣去，萬里同翱翔。
[頁]卷,冊....[1747]169,5
第221筆
　　　　醉後贈從甥高鎮　李白
馬上相逢揖馬鞭，客中相見客中憐。欲邀擊筑悲歌飲，正值傾家無酒錢。
江東風光不借人，枉殺落花空自春。黃金逐手快意盡，昨日破產今朝貧。
丈夫何事空嘯傲，不如燒卻頭上巾。君為進士不得進，我被秋霜生旅鬢。
時清不及英豪人，三尺童兒重廉藺。匣中盤劍裝（音鵲，又音錯）魚，閒在腰間未用渠。
且將換酒與君醉，醉歸託宿吳專諸。
[頁]卷,冊....[1747]169,5
第222筆
　　　　崔秋浦柳少府　李白
秋浦舊蕭索，公庭人吏稀。因君樹桃李，此地忽芳菲。
搖筆望白雲，開簾當翠微。時來引山月，縱酒酣清暉。
而我愛夫子，淹留未忍歸。
[頁]卷,冊....[1747]169,5
第223筆
　　　　贈崔秋浦三首　李白
吾愛崔秋浦，宛然陶令風。門前五楊柳，井上二梧桐。
山鳥下廳事，簷花落酒中。懷君未忍去，惆悵意無窮。

崔令學陶令，北窗常晝眠。抱琴時弄月，取意任無弦。
見客但傾酒，為官不愛錢。東皋春事起，種黍早歸[1747]田（一作東皋多種黍，勸爾早耕田）。

河陽花作縣，秋浦玉為人。地逐名賢好，風隨惠化春。
水從天漢落，山逼畫屏新。應念金門客，投沙弔楚臣。

[頁]卷,冊....[1748]169,5
第224筆
　　　　望九華贈青陽韋仲堪　李白
昔在九江上，遙望九華峰。天河掛綠水，秀出九芙蓉。
我欲一揮手，誰人可相從。君為東道主，於此臥雲松。
[頁]卷,冊....[1748]169,5
第225筆
　　　　贈王判官時余歸隱居廬山屏風疊　李白
昔別黃鶴樓，蹉跎淮海秋。俱飄零落葉，各散洞庭流。
中年不相見，蹭蹬遊吳越。何處我思君，天台綠蘿月。
會稽風月好，卻遶剡溪迴。雲山海上出，人物鏡中來。
一度浙江北，十年醉楚臺。荊門倒屈宋，梁苑傾鄒枚。
苦（一作若）笑我誇誕，知音安在哉。大盜割鴻溝，如風掃秋葉。
吾非濟代人，且隱屏風疊。中夜天中望，憶君思見君。
明朝拂衣去，永與海鷗群。
[頁]卷,冊....[1749]170,5
第226筆
　　　　在水軍宴贈幕府諸侍御　李白
月化五白龍，翻飛凌九天。胡沙驚北海，電掃洛陽川。
虜箭雨宮闕，皇輿成播遷。英王受廟略，秉鉞清南邊。
雲旗卷海雪，金戟羅江煙。聚散百萬人，弛張在一賢。
霜臺降群彥，水國奉戎旃。繡服開宴語，天人借樓船。
如登黃金臺，遙謁紫霞仙。卷身編蓬下，冥機四十年。
寧知草間人，腰下有龍泉。浮雲在一決，誓欲清幽燕。
願與四座公，靜談金匱篇。齊心戴朝恩，不惜微軀捐。
所冀旄頭滅，功成追魯連。
[頁]卷,冊....[1749]170,5
第227筆
　　　　贈武十七諤（并序）　李白
　　門人武諤，深於義者也，質本沈悍，慕要離之風，潛釣川（一作江）
　　海，不數數於世間事，聞中原作難，西來訪（一[1749]作謁）余。余
　　愛子伯禽在魯，許將冒胡兵以致之，酒酣感激，援筆而贈。
馬如一匹練，明日過吳門。乃是要離客，西來欲報恩。
笑開燕匕首，拂拭竟無言。狄犬吠清洛，天津成塞垣。
愛子隔東魯，空悲斷腸猿。林回棄白壁，千里阻同奔。
君為我致之，輕齎涉淮原。精誠合天道，不愧遠遊（一作鄧攸）魂。
[頁]卷,冊....[1750]170,5
第228筆
　　　　贈閭丘宿松　李白
阮籍為太守，乘驢上東平。剖竹十日間，一朝風化清。
偶來拂衣去，誰測主人情。夫子理宿松，浮雲知古城。
掃地物莽然，秋來百草生。飛鳥還舊巢，遷人返躬耕。
何慚宓子賤，不減陶淵明。吾知千載後，卻掩二賢名。
[頁]卷,冊....[1750]170,5
第229筆
　　　　獄中上崔相渙　李白
胡馬渡洛水，血流征戰場。千門閉秋景，萬姓危朝霜。
賢相燮元氣，再欣海縣康。台庭有夔龍，列宿粲成行。
羽翼三元聖，發輝兩太陽。應念覆盆下，雪泣拜天光。
[頁]卷,冊....[1750]170,5
第230筆
　　　　中丞宋公以吳兵三千赴河南軍次尋陽脫余之囚參謀幕府因贈之　李白
獨坐清天下，專征出海隅。九江皆渡虎，三郡盡還珠。
組練明秋浦，樓船入郢都。風高初選將，月滿欲平胡。
殺氣橫千里，軍聲動九區。白猿慚劍術，黃石借兵符。
戎虜行當翦，鯨鯢立可誅。自憐非劇孟，何以佐良圖。
[頁]卷,冊....[1750]170,5
第231筆
　　　　流夜郎贈辛判官[1750]　李白
昔在長安醉花柳，五侯七貴同杯酒。氣岸遙凌豪士前，風流肯落他人後。
夫子紅顏我少年，章臺走馬著金鞭。文章獻納麒膦殿，歌舞淹留玳瑁筵。
與君自謂長如此，寧知草動風塵起。函谷忽驚胡馬來，秦宮桃李向明（一作胡）開。
我愁遠謫夜郎去，何日金雞放赦回。
[頁]卷,冊....[1751]170,5
第232筆
　　　　贈劉都使　李白
東平劉公幹，南國秀餘芳。一鳴即朱紱，五十佩銀章。
飲冰事戎幕，衣錦華水鄉。銅官幾萬人，諍訟清玉堂。
吐言貴珠玉，落筆迴風霜。而我謝明主，銜哀投夜郎。
歸家酒債多，門客粲成行。高談滿四座，一日傾千觴。
所求竟無緒，裘馬欲摧藏。主人若不顧，明發釣滄浪。
[頁]卷,冊....[1751]170,5
第233筆
　　　　贈常侍御　李白
安石在東山，無心濟天下。一起振橫流，功成復瀟灑。
大賢有卷舒，季葉輕風雅。匡復屬何人，君為知音者。
傳聞武安將，氣振長平瓦。燕趙期洗清，周秦保宗社。
登朝若有言，為訪南遷賈。
[頁]卷,冊....[1751]170,5
第234筆
　　　　贈易秀才　李白
少年解長劍，投贈即分離。何不斷犀象，精光暗往時。
蹉跎君自惜，竄逐我因誰。地遠虞翻老，秋深宋玉悲。
空摧芳桂色，不屈古松姿。感激平生意，勞歌寄此辭。
[頁]卷,冊....[1751]170,5
第235筆
　　　　經亂離後天恩流夜郎憶舊遊書懷贈江夏韋太守良宰　李白
天上白玉京，十二樓五城。仙人撫我頂，結髮受長生。
誤逐世間樂，頗窮理亂情。九十六聖君，浮雲挂空名。
天地睹一擲，未能望戰爭。試涉霸王略，將期軒冕榮。
時命乃大謬，棄之海上行。學劍翻自哂，為文竟[1751]何成。
劍非萬人敵，文竊四海聲。兒戲不足道，五噫出西京。
臨當欲去時，慷慨淚沾纓。嘆君倜儻才，標舉冠群英。
開筵引祖帳，慰此遠徂征。鞍馬若浮雲，送余驃騎亭。
歌鍾不盡意，白日落昆明。十月到幽州，戈鋋若羅星。
君王棄北海，掃地借長鯨。呼吸走百川，燕然可摧傾。
心知不得語，卻欲棲蓬瀛。彎弧懼天狼，挾矢不敢張。
攬涕黃金臺，呼天哭昭王。無人貴駿骨，騄耳空騰驤。
樂毅儻再生，于今亦奔亡。蹉跎不得意，驅馬還貴鄉。
逢君聽弦歌，肅穆坐華堂。百里獨太古，陶然臥羲皇。
徵樂昌樂館，開筵列壺觴。賢豪間青娥，對燭儼成行。
醉舞紛綺席，清歌繞飛梁。歡娛未終朝，秩滿歸咸陽。
祖道擁萬人，供帳遙相望。一別隔千里，榮枯異炎涼。
炎涼幾度改，九土中橫潰。漢甲連胡兵，沙塵暗雲海。
草木搖殺氣，星辰無光彩。白骨成丘山，蒼生竟何罪。
函關壯帝居，國命懸哥舒。長戟三十萬，開門納兇渠。
公卿如犬羊，忠讜醢與葅。二聖出遊豫，兩京遂丘墟。
帝子許專征，秉旄控強楚。節制非桓文，軍師擁熊虎。
人心失去就，賊勢騰風雨。惟君固房陵，誠節冠終古。
僕臥香爐頂，餐霞漱瑤泉。門開九江轉，枕下五湖連。
半夜水軍來，潯陽滿旌旃。空名適自誤，迫脅上樓船。
徒賜五百金，棄之若浮煙。辭官不受賞，翻謫夜郎天。
夜郎萬里道，西上令人老。掃蕩六合清，仍為負霜草。
日月無偏照，何由訴蒼昊。良牧稱神明，深仁恤交道。
一忝青雲客，三登黃鶴樓。顧慚禰處士，虛對鸚鵡洲。
樊山霸氣盡，寥落天地秋。江帶峨眉雪，川橫三峽流。
萬舸此中來，連帆過揚州。送此萬里目，曠然散我愁。
紗窗倚天開，水樹綠如髮。窺日畏銜山，促酒喜得月。
吳娃與越豔，窈窕誇鉛紅。呼來上雲梯，合笑出簾櫳。
對客小垂手，羅衣舞春風。賓跪請休息，主人情未極。
覽君荊山作，江鮑堪動色。清水出芙蓉，天然去雕飾。
逸興橫素襟，無時不招尋。朱門擁虎士，列戟何森森。
剪鑿[1752]竹石開，縈流漲清深。登臺坐水閣，吐論多英音。
片辭貴白璧，一諾輕黃金。謂我不愧君，青鳥明丹心。
五色雲間鵲，飛鳴天上來。傳聞赦書至，卻放夜郎迴。
暖氣變寒谷，炎煙生死灰。君登鳳池去，忽棄賈生才。
桀犬尚吠堯，匈奴笑千秋。中夜四五歎，常為大國憂。
旌旆夾兩山，黃河當中流。連雞不得進，飲馬空夷猶。
安得羿善射，一箭落旌頭。
[頁]卷,冊....[1753]170,5
第236筆
　　　　江夏使君叔席上贈史郎中　李白
鳳凰丹禁裏，銜出紫泥書。昔放三湘去，今還萬死餘。
仙郎久為別，客舍問何如。涸轍思流水，浮雲失舊居。
多慚華省貴，不以逐臣疏。復如竹林下，叨陪芳宴初。
希君生羽翼，一化北溟魚。
[頁]卷,冊....[1753]170,5
第237筆
　　　　博平鄭太守自廬山千里相尋入江夏北市門見訪卻之武陵立馬贈別　李白
大梁貴公子，氣蓋蒼梧雲。若無三千客，誰道信陵君。
救趙復存魏，英威天下聞。邯鄲能屈節，訪博從毛薛。
夷門得隱淪，而與侯生親。仍要鼓刀者，乃是袖槌人。
好士不盡心，何能保其身。多君重然諾，意氣遙相託。
五馬入市門，金鞍照城郭。都忘虎竹貴，且與荷衣樂。
去去桃花源，何時見歸軒。相思無終極，腸斷朗江猿。
[頁]卷,冊....[1753]170,5
第238筆
　　　　江上贈竇長史　李白
漢求季布魯朱家，楚逐伍胥去章華。萬里南遷夜郎國，三年歸及長風沙。
聞道青雲貴公子，錦帆遊戲西江水。人疑天上坐樓船，水淨霞明兩重綺。
相約相期何太深，棹歌搖艇月中尋。不同珠履三千客，別欲論交一片心。
[頁]卷,冊....[1753]170,5
第239筆
　　　　贈王漢陽　李白
天落白（一作上墮）玉棺，王喬辭葉縣。一去未千年，漢陽復相見。
猶乘飛鳧舄，尚識仙人面。鬢髮何青青，童顏皎如練。
吾曾弄海水，清淺嗟三變。果愜麻姑言，時光速流電。
與君數杯酒，可以窮歡宴。白雲歸去來，何事坐交戰。
[頁]卷,冊....[1754]170,5
第240筆
　　　　贈漢陽輔錄事二首　李白
聞君罷官意，我抱漢川湄。借問久疏索，何如聽訟時。
天清江月白，心靜海鷗知。應念投沙客，空餘弔屈悲。

鸚鵡洲橫漢陽渡，水引寒煙沒江樹。南浦登樓不見君，君今罷官在何處。
漢口雙魚白錦鱗，令傳尺素報情人。其中字數無多少，祇是相思秋復春。

[頁]卷,冊....[1754]170,5
第241筆
　　　　江夏贈韋南陵冰　李白
胡驕馬驚沙塵起，胡雛飲馬天津水。君為張掖近酒泉，我竄三色九千里。
天地再新法令寬，夜郎遷客帶霜寒。西憶故人不可見，東風吹夢到長安。
寧期此地忽相遇，驚喜茫如墮煙霧。玉簫金管喧四筵，苦心不得申長句。
昨日繡衣傾綠尊，病如桃李竟何言。昔騎天子大宛馬，今乘款段諸侯門。
賴遇南平豁方寸，復兼夫子持清論。有似山開萬里雲，四望青天解人悶。
人悶還心悶，苦辛長苦辛。愁來飲酒二千石，寒灰重暖生陽春。
山公醉後能騎馬，別是風流賢主人。頭陀雲月多僧氣，山水何曾稱人意。
不然（一作能）鳴笳按鼓戲滄流，呼取江南女兒歌棹謳。我且為君槌碎黃鶴樓，君亦為吾倒卻鵡鸚洲。
赤壁爭雄如夢裏，且須歌[1754]舞寬離憂。
[頁]卷,冊....[1755]170,5
第242筆
　　　　贈盧司戶　李白
秋色無遠近，出門盡寒山。白雲遙相識，待我蒼梧間。
借問盧耽鶴，西飛幾歲還。
[頁]卷,冊....[1755]170,5
第243筆
　　　　贈從弟南平太守之遙二首　李白
少年不得意，落魄無安居。願隨任公子，欲釣吞舟魚。
常時飲酒逐風景，壯心遂與功名疏。蘭生谷底人不鋤，雲在高山空卷舒。
漢家天子馳駟馬，赤軍蜀道迎相如。天門九重謁聖人，龍顏一解四海春。
彤庭左右呼萬歲，拜賀明主收沈淪。翰林秉筆回英眄，麟閣崢嶸誰可見。
承恩初入銀臺門（一作侍從甘泉宮），著書獨在金鑾殿。龍鉤雕鐙白玉鞍，象床綺席黃金盤。
當時笑我微賤者，卻來請謁為交歡。一朝謝病遊江海，疇昔相知幾人在。
前門長揖後門關，今日結交明日改。愛君山岳心不移，隨君雲霧迷所為。
夢得池塘生春草，使我長價登樓詩。別後遙傳臨海作，可見羊何共和之。

東平與南平，今古兩步兵。素心愛美酒，不是顧專城。
謫官桃源去，尋花幾處行。秦人如舊識，出戶笑相迎（南平時因飲酒過度，貶武陵）。

[頁]卷,冊....[1755]170,5
第244筆
　　　　贈潘侍御論錢少陽　李白
繡衣柱史何昂藏，鐵冠白筆橫秋霜。三軍論事多引納，階前虎士羅干將。
雖無二十五老者，且有一翁錢少陽。眉如松雪齊四皓，調笑可以安儲皇。
君能禮此最下士，九州拭目瞻清光。
[頁]卷,冊....[1755]170,5
第245筆
　　　　贈柳圓[1755]　李白
竹實滿秋浦，鳳來何苦飢。還同月下鵲，三繞未安枝。
夫子即瓊樹，傾柯拂羽儀。懷君戀明德，歸去日相思。
[頁]卷,冊....[1756]170,5
第246筆
　　　　流夜郎半道承恩放還兼欣剋復之美書懷示息秀才　李白
黃口為人羅，白龍乃魚服。得罪豈怨天，以愚陷網目。
鯨鯢未剪滅，豺狼（一作虎）屢翻覆。悲作楚地囚，何日（一作由）秦庭哭。
遭逢二明主，前後兩遷逐。去國愁夜郎，投身竄荒谷。
半道雪屯蒙，曠如鳥出籠。遙欣剋復美，光武安可同。
天子巡劍閣，儲皇守扶風。揚袂正北辰，開襟攬群雄。
胡兵出月窟，雷破關之東。左掃因右拂，旋收洛陽宮。
迴輿入咸京，席卷六合通。叱吒開帝業（一作宇），手成天地功。
大駕還長安，兩日忽再中。一朝讓寶位，劍璽傳無窮。
愧無秋毫力，誰念矍鑠翁。弋者何所慕，高飛仰冥鴻。
棄劍學丹砂，臨鑪雙玉童。寄言息夫子，歲晚陟方蓬。
[頁]卷,冊....[1756]170,5
第247筆
　　　　贈張相鎬二首（時逃難在宿松山作。蕭士贇云：此下八首非白作）　李白
神器難竊弄，天狼窺紫宸。六龍遷白日，四海暗胡塵。
昊穹降元宰，君子方經綸。澹然養浩氣，欻起持大鈞。
秀骨象山嶽，英謀合鬼神。佐漢解鴻門，生唐為後身。
擁旄秉金鉞，伐鼓乘朱輪。虎將如雷霆，總戎向東巡。
諸侯拜馬首，猛士騎鯨鱗。澤被魚鳥悅，令行草木春。
聖智不失時，建功及良辰。醜虜安足紀，可貽幗與巾。
倒瀉溟海珠，盡為入幕珍。馮異獻赤伏，鄧生倏來臻。
庶同昆陽舉，再睹漢儀新。昔為管將鮑，中奔吳隔秦。
一生欲報主，百代思榮親。其事竟不就，哀哉難重陳。
臥病宿松山（一作古松滋），蒼茫空四鄰。風雲激壯志，枯槁驚常倫。
聞君自天來，目張氣益振。亞夫得劇孟，敵（一作七）國空（一作定）無人。
捫蝨對桓公，願得論悲辛。大塊方噫氣，何辭鼓青蘋。
斯言儻不合，歸老漢江濱。
[1756]
本家隴西人，先為漢邊將。功略蓋天地，名飛青雲上。
苦戰竟不侯，富（一作當）年頗惆悵。世傳崆峒勇，氣激金風壯。
英烈遺厥孫，百代神猶王。十五觀奇書，作賦凌相如。
龍顏惠殊寵，麟閣憑天居（一作侍從承明廬）。晚途未云已，蹭蹬遭讒毀。
想像晉末時，崩騰胡塵起。衣冠陷鋒鏑，戎虜盈（一作荊棘生）朝市。
石勒窺神州，劉聰劫天子。撫劍夜吟嘯，雄心日千里。
誓欲斬鯨鯢，澄清洛陽水。六合（一作三台）灑霖雨，萬物（一作六合）無彫枯。
我揮一杯水，自笑何區區。因人恥成事，貴欲決良圖。
滅虜不言功，飄然陟（一作向）蓬壺。惟有安期舄，留之滄海隅。

[頁]卷,冊....[1757]170,5
第248筆
　　　　聞謝楊兒吟猛虎詞因此有贈　李白
同州隔秋浦，聞吟猛虎詞。晨朝來借問，知是謝楊兒。
[頁]卷,冊....[1757]170,5
第249筆
　　　　宿清溪主人　李白
夜到清溪宿，主人碧巖裏。簷楹挂星斗，枕席響風水。
月落西山時，啾啾夜猿起。
[頁]卷,冊....[1757]170,5
第250筆
　　　　繫尋陽上崔相渙三首　李白
邯鄲四十萬，同日陷長平。能迴造化筆，或冀一人生。

毛遂不墮井，曾參寧殺人。虛言誤公子，投杼惑慈親。
白璧雙明月，方知一玉真。

虛傳一片雨，枉作陽臺神。縱為夢裏相隨去，不是襄王傾國人（此首蕭士贇云，非上崔相）。

[頁]卷,冊....[1757]170,5
第251筆
　　　　巴陵贈賈舍人　李白
賈生西望憶京華，湘浦南遷莫怨嗟。聖主恩深漢文帝，憐君不遣到長沙。
[頁]卷,冊....[1757]170,5
第252筆
　　　　贈別舍人弟臺卿之江南　李白
去國客行遠，還山秋夢長。梧桐落金井，一葉飛銀床。
覺罷攬明鏡，鬢毛颯已霜。良圖委蔓草，古貌成枯桑。
欲道心下事，時人疑夜光。因為洞庭葉，飄落之瀟湘。
令弟經濟士，謫居我何傷（一作出門見我傷）。潛虯隱尺水，著論談興亡。
客遇（一作云見）王子喬，口傳不死方。入洞過天地，登真朝玉皇。
吾將撫爾背，揮手遂翱翔（一作凌蒼蒼）。
[頁]卷,冊....[1758]171,5
第253筆
　　　　醉後贈王歷陽（歷陽，和州也）　李白
書禿千兔豪，詩裁兩牛腰。筆蹤起龍虎，舞袖拂雲霄。
雙歌二胡姬，更奏遠清朝。舉酒挑朔雪，從君不相饒。
[頁]卷,冊....[1758]171,5
第254筆
　　　　贈歷陽褚司馬（時此公為稚子舞，故作是詩）　李白
北堂千萬壽，侍奉有光輝。先同稚子舞，更著老萊衣。
因為小兒啼，醉倒月下歸。人間無此樂，此樂世中稀。
[頁]卷,冊....[1758]171,5
第255筆
　　　　對雪醉後贈王歷陽[1758]　李白
有身莫犯飛龍鱗，有手莫辮猛虎鬚。君看昔日汝南市，白頭仙人隱玉壺。
子猷聞風動窗竹，相邀共醉杯中綠。歷陽何異山陰時，白雪飛花亂人目。
君家有酒我何愁，客多樂酣秉燭遊。謝尚自能鵒舞，相如免脫鷫鸘裘。
清晨（一作興罷）鼓棹過江去，千里相思明月樓（一作他日西看卻月樓）。
[頁]卷,冊....[1759]171,5
第256筆
　　　　贈宣城宇文太守兼呈崔侍御　李白
白若白鷺鮮，清如清唳蟬。受氣有本性，不為外物遷。
飲水箕山上，食雪首陽顛。迴車避朝歌，掩口去盜泉。
岧嶢廣成子，倜儻魯仲連。卓絕二公外，丹心無間然。
昔攀六龍飛，今作百鍊鉛。懷恩欲報主，投佩向北燕。
彎弓綠弦開，滿月不憚堅。閒騎駿馬獵，一射兩虎穿。
回旋若流光，轉背落雙鳶。胡虜三嘆息，兼知五兵權。
鎗鎗突雲將，卻掩我之妍。多逢剿絕兒，先著祖生鞭。
據鞍空矍鑠，壯志竟誰宣。蹉跎復來歸，憂恨坐相煎。
無風難破浪，失計長江邊。危苦惜頹光，金波忽三圓。
時遊敬亭上，閒聽松風眠。或弄宛溪月，虛舟信洄沿。
顏公二（一作三）十萬，盡付酒家錢。興發每取之，聊向醉中仙（一作眠）。
過此無一事，靜談秋水篇。君從九卿來，水國有豐年。
魚鹽滿市井，布帛如雲煙。下馬不作威，冰壺照清川。
霜眉邑中叟，皆美太守賢。時時慰風俗，往往出東田。
竹馬數小兒，拜迎白鹿前。含笑問使君，日晚可迴旋。
遂歸池上酌，掩抑清風絃。曾標橫浮雲，下撫謝朓肩。
樓高碧海出，樹古青蘿懸。光祿紫霞杯，伊昔忝相傳。
良圖掃沙漠，別夢繞旌旃。富貴日成疏，願言杳無緣。
登龍有直道，倚玉阻芳筵。敢獻繞朝策，思同郭泰船。
何言一水淺，似隔九重天。崔生何傲岸，縱酒復談玄。
身為名公子，英才苦迍邅。鳴鳳託高梧，凌風何翩翩。
安知慕群客，彈劍拂秋蓮。
[頁]卷,冊....[1759]171,5
第257筆
　　　　贈宣城趙太守悅　李白
趙得寶符盛，山河功業存。三千堂上客，出入擁平原。
六國揚清風，英聲何喧喧。大賢茂遠業，虎竹光南藩。
錯落千丈松，虯龍盤古根。枝下無俗草，所植唯蘭蓀。
憶在南陽時，始承國士恩。公為柱下史，脫繡歸田園。
伊昔簪白筆，幽都逐遊魂。持斧冠三軍，霜清天北門。
差池宰兩邑，鶚立重飛翻。焚香入蘭臺，起草多芳言。
夔龍一顧重，矯翼凌翔鵷。赤縣揚雷聲，彊項聞至尊。
驚飆頹秀木，跡屈道彌敦。出牧歷三郡，所居猛獸奔。
遷人同衛鶴，謬上懿公軒。自笑東郭履，側慚狐白溫。
閒吟步竹石，精義忘朝昏。憔悴成醜士，風雲何足論。
獮猴騎土牛，羸馬夾雙轅。願借羲皇景，為人照覆盆。
溟海不振蕩，何由縱鵬鯤。所期玄（一作要）津白（一作日），倜儻假騰鶱。
[頁]卷,冊....[1760]171,5
第258筆
　　　　贈從弟宣州長史昭　李白
淮南（一作北）望江南，千里碧山對。我行倦（一作盡）過之，半落青天外。
宗英佐雄郡，水陸相控帶。長川豁中流，千里瀉吳會。
君心亦如此，包納無小大。搖筆起風霜，推誠結仁愛。
訟庭垂桃李，賓館羅軒蓋。何意蒼梧雲，飄然忽相會。
才將聖不偶，命與時俱背。獨立山海間，空老聖明代。
知音不易得，撫劍增感慨。當結九萬期，中途莫先退。
[頁]卷,冊....[1760]171,5
第259筆
　　　　於五松山贈南陵常贊府　李白
為草當作蘭，為木當作松。蘭秋香風遠，松寒不改容。
松蘭相因依，蕭艾徒丰茸。雞與雞並食，鸞與鸞同枝。
揀珠去沙礫，但有珠相隨。遠客投名賢，真堪寫懷抱。
若惜方寸心，待誰可傾倒。虞卿棄趙相，便與魏[1760]齊行。
海上五百人，同日死田橫。當時不好賢，豈傳千古名。
願君同心人，於我少留情。寂寂還寂寂，出門迷所適。
長鋏歸來乎（一作長劍歌歸來），秋風思歸客。
[頁]卷,冊....[1761]171,5
第260筆
　　　　自梁園至敬亭山見會公談陵陽山水兼期同遊因有此贈　李白
我隨秋風來，瑤草恐衰歇。中途寡名山，安得弄雲月。
渡江如昨日，黃葉向人飛。敬亭愜素尚，弭棹流清輝。
冰谷明且秀，陵巒抱江城。粲粲吳與史，衣冠耀天京。
水國饒英奇，潛光臥幽草。會公真名僧，所在即為寶。
開堂振白拂，高論橫青雲。雪山掃粉壁，墨客多新文。
為余話幽棲，且述陵陽美。天開白龍潭，月映清秋水。
黃山望石柱，突兀誰開張（一作白柱撞星漢，西崖誰開張）。黃鶴久不來，子安在蒼茫。
東南焉可窮，山鳥飛絕處（一作猿狖絕行處）。稠疊千萬峰，相連入雲去。
聞此期振策，歸來空閉關。相思如明月，可望不可攀。
何當移白足，早晚凌蒼山。且寄一書札，令予解愁顏。
[頁]卷,冊....[1761]171,5
第261筆
　　　　贈友人三首　李白
蘭生不當戶，別是閒庭草。夙被霜露欺，紅榮已先老。
謬接瑤華枝，結根君王池。顧無馨香美，叨沐清風吹。
餘芳若可佩，卒歲長相隨。

袖中趙匕首，買自徐夫人。玉匣閉霜雪，經燕復歷秦。
其事竟不捷，淪落歸沙塵。持此願投贈，與君同急難（一作歲寒）。
荊卿一去後，壯士多摧殘。長號易水上，為我揚波瀾。
鑿井當及泉，張帆當濟川。廉夫唯重義，駿馬不勞鞭。
人生貴相知，何必金與錢。

慢世薄功業，非無胸中畫。謔浪萬古賢，以為兒童劇。
立產如廣費，匡君懷長策。但苦山北寒，誰知（一作分）[1761]道南宅。
歲酒上逐風，霜鬢兩邊白。蜀主思孔明，晉家望安石。
時人（一作來）列五鼎，談笑期一擲。虎伏被胡塵，漁歌遊海濱。
弊裘恥妻嫂，長劍託交親。夫子秉家義，群公難與鄰。
莫持西江水，空許東溟臣。他日青雲去，黃金報主人。

[頁]卷,冊....[1762]171,5
第262筆
　　　　陳情贈友人　李白
延陵有寶劍，價重千黃金。觀風歷上國，暗許故人深。
歸來挂墳松，萬古知其心。懦夫感達節，壯士（一作氣）激青（一作素）衿。
鮑生薦夷吾，一舉置齊相。斯人無良朋，豈有青雲望。
臨財不苟取，推（一作揣）分固辭讓。後世稱其賢，英風邈難尚。
論交但若此，友道孰云喪。多君騁逸藻，掩映當時人。
舒文振頹波，秉德冠彝倫。卜居乃此地，共井為比鄰。
清琴弄雲月，美酒娛冬春。薄德中見捐，忽之如遺塵。
英豪未豹變，自古多艱辛。他人縱以疏，君意宜獨親。
奈何成離居，相去復幾許。飄風吹雲霓，蔽目不得語。
投珠冀相（一作有）報，按劍恐相距。所思採芳蘭，欲贈隔荊（一作修）渚。
沈憂心若醉，積恨淚如雨。願假東壁輝，餘光照貧女。
[頁]卷,冊....[1762]171,5
第263筆
　　　　贈從弟冽　李白
楚人不識鳳，重（一作高）價求山雞。獻主昔云是，今來方覺迷。
自居漆園北，久別咸陽西。風飄落日去，節變流鶯啼。
桃李寒未開，幽關豈來（一作成）蹊。逢君發花萼，若與青雲齊。
及此桑葉綠，春蠶起中閨。日出布穀鳴，田家擁鋤犁。
顧余乏尺土，東作誰相攜。傳說降霖雨，公輸造雲梯。
羌戎事未息，君子悲塗泥。報國有長策，成功羞報珪。
無由謁明主，杖策還蓬藜。他年爾相訪，知我在磻溪。
[頁]卷,冊....[1762]171,5
第264筆
　　　　贈閭丘處士[1762]　李白
賢人有素業，乃在沙塘陂。竹影掃秋月，荷衣（一作花）落古池。
閒讀山海經，散帙臥遙帷。且耽田家樂，遂曠林中期。
野酌勸芳酒，園蔬烹露葵。如能樹桃李，為我結茅茨。
[頁]卷,冊....[1763]171,5
第265筆
　　　　贈錢徵君少陽（一作送趙雲卿）　李白
白玉一杯酒，綠楊三月時。春風餘幾日，兩鬢各成絲。
秉燭唯須飲，投竿也未遲。如逢渭川（一作水）獵，猶可帝王師。
[頁]卷,冊....[1763]171,5
第266筆
　　　　贈宣州靈源寺仲濬公　李白
敬亭白雲氣，秀色連蒼梧。下映雙溪水，如天落鏡湖。
此中積龍象，獨許濬公殊。風韻逸江左，文章動海隅。
觀心同水月，解領得明珠。今日逢支遁，高談出有無。
[頁]卷,冊....[1763]171,5
第267筆
　　　　贈僧朝美　李白
水客凌洪波，長鯨涌溟海。百川隨龍舟，噓吸竟安在。
中有不死者，探得明月珠。高價傾宇宙，餘輝照江湖。
苞卷金縷褐，蕭然若空無。誰人識此寶，竊笑有狂夫。
了心何言說，各勉黃金軀。
[頁]卷,冊....[1763]171,5
第268筆
　　　　贈僧行融　李白
梁有湯惠休，常從鮑照遊。峨眉史懷一，獨映陳公出。
卓絕二道人，結交鳳與麟。行融亦俊發，吾知有英骨。
海若不隱珠，驪龍吐明月。大海乘虛舟，隨波任安流。
賦詩旃檀閣，縱酒鸚鵡洲。待我適東越，相攜上白樓。
[頁]卷,冊....[1763]171,5
第269筆
　　　　贈黃山海公求白鷴（并序）　李白
　　聞黃山胡公有雙白鷴，蓋是家雞所伏，自小馴狎，了無驚猜，以其名
　　呼之，皆就掌取食，然此鳥耿介，尤難畜[1763]之，余平生酷好，竟
　　莫能致，而胡公輟贈於我，唯求一詩，聞之欣然，適會宿意，因援筆
　　三叫，文不加點以贈之。
請以雙白璧，買君雙白鷴。白鷴白如錦，白雪恥容顏。
照影玉潭裏，刷毛琪樹間。夜棲寒月靜，朝步落花閒。
我願得此鳥，玩之坐碧山。胡公能輟贈，籠寄野人還。
[頁]卷,冊....[1764]171,5
第270筆
　　　　登敬亭山南望懷古贈竇主簿　李白
敬亭一迴首，目盡天南端。仙者五六人，常聞此遊盤。
谿流琴高水，石聳麻姑壇。白龍降陵陽，黃鶴呼之安。
羽化騎日月，雲行翼鴛（一作）鸞。下視宇宙間，四溟皆（一作空）波瀾。
汰絕目下事，從之復何難。百歲落半途，前期浩漫漫。
彊食不成味，清晨起長嘆。願隨子明去，鍊火燒金丹。
[頁]卷,冊....[1764]171,5
第271筆
　　　　經亂後將避地剡中留贈崔宣城　李白
雙鵝飛洛陽，五馬渡江徼。何意上東門，胡雛更長嘯。
中原走豺虎，烈火焚宗廟。太白晝經天，頹陽掩餘照。
王城皆蕩覆，世路成奔峭。四海望長安，嚬眉寡西笑。
蒼生疑落葉，白骨空相弔。連兵似雪山，破敵誰能料。
我垂北溟翼，且學南山豹。崔子賢主人，歡娛每相召。
胡床紫玉笛，卻坐青雲叫。楊花滿州城，置酒同臨眺。
忽思剡溪去，水石遠清妙。雪盡天地明，風開湖山貌。
悶為洛生詠，醉發吳越調。赤霞動金光，日足森海嶠。
獨散萬古意，閒垂一溪釣。猿近天上啼，人移月邊櫂。
無以墨綬苦，來求丹砂要。華髮長折腰，將貽陶公誚。
[頁]卷,冊....[1764]171,5
第272筆
　　　　獻從叔當塗宰陽冰　李白
金鏡霾六國，亡新亂天經。焉知高光起，自有羽翼生。
蕭曹安𡸣屼，耿賈摧欃槍。吾家有季父，傑出聖代[1764]英。
雖無三台位，不借四豪名。激昂風雲氣，終協龍虎精。
弱冠燕趙來，賢彥多逢迎。魯連善談笑，季布折公卿。
遙知禮數絕，常恐不合并。惕想結宵夢，素心久已冥。
顧慚青雲器，謬奉玉樽傾。山陽五百年，綠竹忽再榮。
高歌振林木，大笑喧雷霆。落筆灑篆文，崩雲使人驚。
吐辭又炳煥，五色羅華星。秀句滿江國，高才掞天庭。
宰邑艱難時，浮雲空古城。居人若薙草，掃地無纖莖。
惠澤及飛走，農夫盡歸耕。廣漢水萬里，長流玉琴聲。
雅頌播吳越，還如泰階平。小子別金陵，來時白下亭。
群鳳憐客鳥，差池相哀鳴。各拔五色毛，意重泰山輕。
贈微所費廣，斗水澆長鯨。彈劍歌苦寒，嚴風起前楹。
月銜天門曉，霜落牛渚清。長歎即歸路，臨川空屏營。
[頁]卷,冊....[1765]171,5
第273筆
　　　　書懷贈南陵常贊府　李白
歲星入漢年，方朔見明主。調笑當時人，中天謝雲雨。
一去麒麟閣，遂將朝市乖。故交不過門，秋草日上階。
當時何特達，獨與我心諧。置酒凌歊臺，歡娛未曾歇。
歌動白紵山，舞迴天門月。問我心中事，為君前致辭。
君看我才能，何似魯仲尼。大聖猶不遇，小儒安足悲。
雲南五月中，頻喪渡瀘師。毒草殺漢馬，張兵奪雲（一作秦）旗。
至今西二河，流血擁僵屍。將無七擒略，魯女惜園葵。
咸陽天下樞，累歲人不足。雖有數斗玉，不如一盤粟。
賴得契宰衡，持釣慰風俗。自顧無所用，辭家方來歸。
霜驚壯士髮，淚滿逐臣衣。以此不安席，蹉跎身世違。
終當滅衛謗，不受魯人譏。
[頁]卷,冊....[1765]171,5
第274筆
　　　　贈汪倫（白遊涇縣桃花潭，村人汪淪常醞美酒以待白）　李白
李白乘舟將欲行，忽聞岸上踏歌聲。桃花潭水深千尺，不及汪倫送我情。
[頁]卷,冊....[1765]171,5
第275筆
　　　　安陸白兆山桃花巖寄劉侍御綰（一作春歸桃花巖貽許侍御）　李白
雲臥三十年，好閒復愛仙。蓬壺雖冥絕，鸞鶴心悠然。
歸來桃花巖，得憩雲窗眠（此六句，一作幼采紫房談，早愛滄溟仙。心跡頗相誤，世事空徂遷。歸來丹巖曲，得憩青霞眠）。對嶺人共語，飲潭猿相連。
時昇翠微上，邈若羅浮巔。兩岑抱東壑，一嶂橫西天。
樹雜日易隱。崖傾月難圓（一作延）。芳草換野色，飛蘿搖春煙。
入遠構石室，選幽開上田。獨此林下意，杳無區中緣。
永辭霜臺客，千載方來旋。
[頁]卷,冊....[1766]172,5
第276筆
　　　　淮南臥病書懷寄蜀中趙徵君蕤　李白
吳會一浮雲，飄如遠行客（一作萬里無主人，一身獨為客）。功業莫從就，歲光屢奔迫。
良圖俄棄損，衰疾乃綿劇。古琴藏虛匣，長劍挂空壁。
楚冠（一作懷）懷（一作奏）鍾儀，越吟比莊舄。國門遙天外，鄉路遠山隔（一作臥來恨已久，興發思逾積）。
朝憶相如臺，夜夢子雲宅。旅情初結緝，秋氣方寂歷。
風入松下清，露出草間白。故人不可見，幽夢誰與適。
寄書西飛鴻，贈爾慰離析。
[頁]卷,冊....[1766]172,5
第277筆
　　　　寄弄月溪吳山人　李白
嘗聞龐德公，家住洞湖水。終身棲鹿門，不入襄陽市。
夫君弄明月，滅景清淮裏。高蹤邈難追，可與古人[1766]比。
清揚杳莫睹，白雲空望美。待我辭人間，攜手訪松子。
[頁]卷,冊....[1767]172,5
第278筆
　　　　秋山寄衛尉張卿及王徵君　李白
何以折相贈，白花青桂枝。月華若夜雪，見此令人思。
雖然剡溪興，不異山陰時。明發懷二子，空吟招隱詩。
[頁]卷,冊....[1767]172,5
第279筆
　　　　望終南山寄紫閣隱者　李白
出門見南山，引領意無限。秀色難為名，蒼翠日在眼。
有時白雲起，天際自舒卷。心中與之然，託興每不淺。
何當造幽人，滅跡棲絕巘。
[頁]卷,冊....[1767]172,5
第280筆
　　　　夕霽杜陵登樓寄韋繇　李白
浮陽（一作雲）滅霽景，萬物生秋容。登樓送遠目，伏檻觀群峰。
原野曠超緬，關河紛雜（一作錯）重。清暉映竹日，翠色明雲松。
蹈海寄遐想，還山迷舊蹤。徒然迫晚暮，未果諧心胸。
結桂空佇立，折麻恨莫從。思君達永夜，長樂聞疏鐘。
[頁]卷,冊....[1767]172,5
第281筆
　　　　秋夜宿龍門香山寺奉寄王方城十七丈奉國瑩上人從弟幼成令問　李白
朝發汝海東，暮棲龍門中。水寒夕波急，木落秋山空。
望極九霄迥，賞幽萬壑通。目皓沙上月，心清松下風。
玉斗橫網戶，銀河耿花宮。興在趣方逸，歡餘情未終（一作咫尺世喧隔，微冥真理融）。
鳳駕憶王子，虎溪懷遠公。桂枝坐蕭瑟，棣華不復同。
流恨寄伊水，盈盈焉可窮。
[頁]卷,冊....[1767]172,5
第282筆
　　　　春日獨坐寄鄭明府[1767]　李白
燕麥青青遊子悲，河堤弱柳鬱金枝。長條一拂春風去，盡日飄揚無定時。
我在河南別離久，那堪坐此對窗牖。情人道來竟不來，何人共醉新豐酒。
[頁]卷,冊....[1768]172,5
第283筆
　　　　寄淮南友人　李白
紅顏悲舊國，青歲歇芳洲。不待金門詔，空持寶劍遊。
海雲迷驛道，江月隱鄉樓。復作淮南客，因逢桂樹留。
[頁]卷,冊....[1768]172,5
第284筆
　　　　沙丘城下寄杜甫　李白
我來竟何事，高臥沙丘城。城邊有古樹，日夕連秋聲。
魯酒不可醉，齊歌空復情。思君若汶水，浩蕩寄南征。
[頁]卷,冊....[1768]172,5
第285筆
　　　　聞丹丘子於城北營石門幽居中有高鳳遺跡僕離群遠懷亦有棲遁之志因敘舊以寄之　李白
春華滄江月，秋色碧海雲。離居盈寒暑，對此長思君。
思君楚水南，望君淮山北。夢魂雖飛來，會面不可得。
疇昔在嵩陽，同衾臥羲皇。綠蘿笑簪紱，丹壑賤巖廊。
晚途各分析，乘興任所適。僕在雁門關，君為峨眉客。
心懸萬里外，影滯兩鄉隔。長劍復歸來，相逢洛陽陌。
陌上何喧喧，都令心意煩。迷津覺路失，託勢隨風翻。
以茲謝朝列，長嘯歸故園。故園恣閒逸，求古散縹帙。
久欲入（一作尋）名山，婚娶（一作嫁）殊未畢。人生信多故，世事豈惟一。
念此憂如焚，悵然若有失。聞君臥石門，宿昔契彌敦。
方從桂樹隱，不羨桃花源。高風起遐曠，幽人跡復存。
松風清瑤瑟，溪月湛芳樽。安居偶佳賞，丹心期此論。
[頁]卷,冊....[1768]172,5
第286筆
　　　　淮陰書懷寄王宗成（一作王宗城）　李白
沙墩至梁苑，二十五長亭。大舶夾雙艣，中流鵝鸛鳴。
雲天掃空碧，川嶽涵餘清。飛鳧從西來，適與佳興并。
眷言王喬舄，婉孌故人情。復此親懿會，而增交道榮。
沿洄且不定，飄忽悵徂征。暝投淮陰宿，欣得漂母迎。
斗酒烹黃雞，一餐感素誠。予為楚壯士，不是魯諸生。
有德必報之，千金恥為輕。緬書羇孤意，遠寄棹歌聲。
[頁]卷,冊....[1769]172,5
第287筆
　　　　聞王昌齡左遷龍標遙有此寄　李白
楊花落盡（一作〔楊〕（楊）州花落）子規啼，聞道龍標過五溪。我寄愁心與明月，隨風直到夜郎西。
[頁]卷,冊....[1769]172,5
第288筆
　　　　寄王屋山人孟大融　李白
我昔東海上，勞山餐紫霞。親見安期公，食棗大如瓜。
中年謁漢主，不愜還歸家。朱顏謝春輝，白髮見生涯。
所期就金液，飛步登雲車。願隨夫子天壇上，閒與仙人掃落花。
[頁]卷,冊....[1769]172,5
第289筆
　　　　憶舊遊寄譙郡元參軍　李白
憶昔洛陽董糟丘，為余天津橋南造酒樓。黃金白璧買歌笑，一醉累月輕王侯。
海內賢豪青雲客，就中與君心莫逆。迥山轉海不作難，傾情倒意無所惜。
我向淮南攀桂枝，君留洛北愁夢思。不忍別，還相隨。
相隨迢迢訪仙城，三十六曲水迴縈。一溪初入千花明，萬壑度盡松風聲。
銀鞍金絡倒平地，漢東太守來相迎。紫陽之真人，邀我吹玉笙。
餐霞樓上動仙樂，嘈然宛似鸞鳳鳴。袖長管催欲輕舉，漢中太守醉起舞。
手持錦袍覆我身，我醉橫眠枕其股。當筵意氣凌九霄，星離雨散不終朝。
分飛楚關山水遙，余既還山尋[1769]故巢。君亦歸家渡渭橋，君家嚴君勇貔虎。
作尹并州遏戎虜，五月相呼度太行。摧輪不道羊腸苦，行來北涼歲月深。
感君貴（一作重）義輕黃金，瓊杯綺食青玉案。使我醉飽無歸心，時時出向城西曲。
晉祠流水如碧玉，浮舟弄水簫鼓鳴。微波龍鱗莎草綠，興來攜妓恣經過。
其若楊花似雪何，紅妝欲醉宜斜日。百尺清潭寫翠娥，翠娥嬋娟初月輝。
美人更唱舞羅衣，清風吹歌入空去。歌曲自繞行雲飛，此時行（一作歡）樂難再遇。
西遊因獻長楊賦，北闕青雲不可期。東山白首還歸去，渭橋南頭一遇君。
酇臺之北又離群，問余別恨知多少。落花春暮爭紛紛。言亦不可盡，
情亦不可極。呼兒長跪緘此辭，寄君千里遙相憶。
[頁]卷,冊....[1770]172,5
第290筆
　　　　月夜江行寄崔員外宗之　李白
飄飄（一作颻）江風起，蕭颯海樹秋。登艫美清夜，挂席移輕舟。
月隨碧山轉，水合青天流。杳如星河上，但覺雲林幽。
歸路方浩浩，徂川去悠悠。徒悲蕙草歇，復聽菱歌愁。
岸曲迷後浦，沙明瞰前洲。懷君不可見，望遠增離憂。
[頁]卷,冊....[1770]172,5
第291筆
　　　　宿白鷺洲寄楊江寧　李白
朝別朱雀門，暮棲白鷺洲。波光搖海月，星影入城樓。
望美金陵宰，如思瓊樹憂。徒令魂入夢，翻覺夜成秋。
綠水解人意，為余西北流。因聲玉琴裏，蕩漾寄君愁。
[頁]卷,冊....[1770]172,5
第292筆
　　　　新林浦阻風寄友人　李白
潮水定可信，天風難與期。清晨西北轉，薄暮東南吹。
以此難挂席，佳期益相思。海月破圓影，菰蔣生綠池。
昨日北湖梅，開花已滿枝。今朝東門柳，夾道垂青絲。
歲物忽如此，我來定幾時。紛紛江上雪，草草客中[1770]悲。
明發新林浦，空吟謝眺詩（一本題作金陵阻風雪書懷寄楊江寧云，潮水定可信，天風難與期。清晨西北轉，薄暮東南吹。以此難挂席，沿洄頗淹遲。使索金陵書，又叨賢宰知。弦歌止過客，惠化聞京師。歲物忽如此，我來復幾時。紛紛江上雪，草草客中悲。明發新林浦，空吟謝朓詩）。
[頁]卷,冊....[1771]172,5
第293筆
　　　　寄韋南陵冰余江上乘興訪之遇尋顏尚書笑有此贈　李白
南船正東風，北船來自緩。江上相逢借問君，語笑未了風吹斷。
聞君攜伎訪情人，應為尚書不顧身。堂上三千珠履客，甕中百斛金陵春。
恨我阻此樂，淹留楚江濱。月色醉遠客，山花開欲然。
春風狂殺人，一日劇三年。乘興嫌太遲，焚卻子猷船。
夢見五柳枝，已堪挂馬鞭。何日到彭澤，長歌陶令前。
[頁]卷,冊....[1771]172,5
第294筆
　　　　題情深樹寄象公　李白
腸斷枝上猿，淚添山下樽。白雲見我去，亦為我飛翻。
[頁]卷,冊....[1771]172,5
第295筆
　　　　北山獨酌寄韋六　李白
巢父將許由，未聞買山隱。道存跡自高，何憚去人近。
紛吾下茲嶺，地閒喧亦泯。門橫群岫開，水鑿眾泉引。
屏高而在雲，竇深莫能準。川光晝昏凝，林氣夕淒緊。
於焉摘朱果，兼得養玄牝。坐月觀寶書，拂霜弄瑤軫。
傾壺事幽酌，顧影還獨盡。念君風塵游，傲爾令自哂。（一本此下有安知世上人，名利空蠢蠢二句）。
[頁]卷,冊....[1771]172,5
第296筆
　　　　寄當塗趙少府炎　李白
晚登高樓望，木落雙江清。寒山饒積翠，秀色連州城。
目送楚雲盡，心悲胡雁聲。相思不可見，迴首故人情。
[頁]卷,冊....[1771]172,5
第297筆
　　　　寄東魯二稚子（在金陵作）　李白
吳地桑葉綠，吳蠶已三眠。我家寄東魯，誰種龜陰田。
春事已不及，江行復茫然。南風吹歸心，飛墮酒樓前。
樓東一株桃，枝葉拂青煙。此樹我所種，別來向三年。
桃今與樓齊，我行尚未旋。嬌女字平陽，折花倚桃邊。
折花不見我，淚下如流泉。小兒名伯禽，與姊亦齊肩。
雙行桃樹下，撫背復誰憐。念此失次第，肝腸日憂煎。
裂素寫遠意，因之汶陽川（嬌女字平陽下，一作嬌女字平陽，有弟與齊肩。雙行桃樹下，折花倚桃邊。折花不見我，淚下如流泉）。
[頁]卷,冊....[1772]172,5
第298筆
　　　　獨酌清溪江石上寄權昭夷　李白
我攜一樽酒，獨上江祖石。自從天地開，更長幾千尺。
舉杯向天笑，天迴日西照。永願坐此石，長垂嚴陵釣。
寄謝山中人，可與爾同調。
[頁]卷,冊....[1772]172,5
第299筆
　　　　禪房懷友人岑倫（時南遊羅浮，兼泛桂海，自春徂秋不返，僕旅江外，書情寄之）　李白
嬋娟羅浮月，搖豔桂水雲。美人竟獨往，而我安得群。
一朝語笑隔，萬里懽情分。沈吟綵霞沒，夢寐群（一作瓊）芳歇。
歸鴻渡三湘，遊子在百粵。邊塵染衣劍，白日彫華髮。
春風（一作氣）變楚關，秋聲落吳山。草木結悲緒，風沙淒苦顏。
朅來已永久，頹思如循環。飄飄（一作颻）限江裔，想像空留滯。
離憂每醉心，別淚徒盈袂。坐愁青天末，出望黃雲蔽。
目極何悠悠，梅花南（一作遍）嶺頭。空長（一作長空）滅征（一作去）鳥，水闊無還舟。
寶劍終難託，金囊非易求。歸來儻有問，桂樹山之幽。
[頁]卷,冊....[1772]172,5
第300筆
　　　　廬山謠寄廬侍御虛舟　李白
我本楚狂人，鳳歌笑孔丘。手持綠玉杖，朝別黃鶴樓。
五嶽尋仙不辭遠，一生好入名山遊。廬山秀出南斗傍，屏風九疊雲錦張。
影落明湖青黛光，金闕前開二峰長。銀河倒挂三石梁，香爐瀑布遙相望。
迴崖沓嶂凌蒼蒼，翠影紅霞映朝日。鳥飛不到吳天長，登高壯觀天地間。
大江茫茫去不還，黃雲萬里動風色。白波九道流雪山，好為廬山謠，
興因廬山發。閒窺石鏡清我心，謝公行處蒼苔沒。早服還丹無世情，
琴心三疊道初成。遙見仙人綵雲裏，手把芙蓉朝玉京。先期汗漫九垓上，
願接盧敖遊太清。
[頁]卷,冊....[1773]173,5
第301筆
　　　　下尋陽城汎彭蠡寄黃判官　李白
浪動灌嬰井，尋陽江上風。開帆入天鏡，直向彭湖東。
落景轉疏雨，晴雲散遠空（一作返景照疏雨，輕煙澹遠空）。名山發（一作中流得）佳興，清賞亦何窮。
石鏡挂遙月，香爐滅彩虹。（一作瀑布灑青壁，遙山挂彩虹）。相思俱對此，舉目與君同。
[頁]卷,冊....[1773]173,5
第302筆
　　　　書情寄從弟邠州長史昭　李白
自笑客行久，我行定幾時。綠楊已可折，攀取最長枝。
翩翩弄春色，延佇寄相思。誰言貴此物，意願（一作厚）[1773]重瓊蕤。
昨夢見惠連，朝吟謝公詩。東風引碧草，不覺生華池。
臨玩忽云夕，杜鵑夜鳴悲。懷君芳歲歇，庭樹落紅滋。
[頁]卷,冊....[1774]173,5
第303筆
　　　　寄王漢陽　李白
南湖秋月白，王宰夜相邀。錦帳郎官醉，羅衣舞女嬌。
笛聲喧沔鄂，歌曲上雲霄。別後空愁我，相思一水遙。
[頁]卷,冊....[1774]173,5
第304筆
　　　　春日歸山寄孟浩然　李白
朱紱遺塵境，青山謁梵筵。金繩開覺路，寶筏度迷川。
嶺樹攢飛栱，巖花覆谷泉。塔形標海月，樓勢出江煙。
香氣三天下，鐘聲萬壑連。荷秋珠已滿，松密蓋初圓。
鳥聚疑聞法，龍參若護禪。愧非流水韻，叨入伯牙弦。
[頁]卷,冊....[1774]173,5
第305筆
　　　　流夜郎永華寺寄尋陽群官　李白
朝別凌煙樓，賢豪滿行舟。暝投永華寺，賓散予獨醉。
願結九江流，添成萬行淚。寫意寄廬嶽，何當來此地。
天命有所懸，安得苦愁思。
[頁]卷,冊....[1774]173,5
第306筆
　　　　流夜郎至西塞驛寄裴隱　李白
揚帆借天風，水驛苦不緩。平明及西塞，已先投沙伴。
迴巒引群峰，橫蹙楚山斷。砅衝萬壑會，震沓百川滿。
龍怪潛溟波，俟（一作候）時救炎旱。我行望雷雨，安得霑枯散。
鳥去天路長，人愁（一作悲）春光短。空將澤畔吟，寄爾江南管。
[頁]卷,冊....[1774]173,5
第307筆
　　　　自漢陽病酒歸寄王明府　李白
去歲左遷夜郎道，琉璃硯水長枯槁。今年敕放巫山陽，蛟龍筆翰生輝光。
聖主還聽子虛賦，相如卻與（一作欲）論文章。願掃鸚鵡洲，與君醉百場。
嘯起白雲飛七澤，歌吟淥水動三湘。莫惜連船沽美酒，千金一擲買春芳。
[頁]卷,冊....[1775]173,5
第308筆
　　　　望漢陽柳色寄王宰　李白
漢陽江上柳，望客引東枝。樹樹花如雪，紛紛亂若絲。
春風傳我意，草木別前知（一作發前墀）。寄謝弦歌宰，西來定未遲。
[頁]卷,冊....[1775]173,5
第309筆
　　　　江夏寄漢陽輔錄事　李白
誰道此水廣，狹如一匹練。江夏黃鶴樓，青山漢陽縣。
大語猶可聞，故人難可見。君草陳琳檄，我書魯連箭。
報國有壯心，龍顏不迴眷。西飛精衛鳥，東海何由填。
鼓角徒悲鳴，樓船習征戰。抽劍步霜月，夜行空庭遍。
長呼結浮雲，埋沒顧榮扇。他日觀軍容，投壺接高宴。
[頁]卷,冊....[1775]173,5
第310筆
　　　　早春寄王漢陽　李白
聞道春還未相識，走傍寒梅訪消息。昨夜東風入武陽（一作昌），陌頭楊柳黃金色。
碧水浩浩雲茫茫，美人不來空斷腸。預拂青山一片石，與君連日醉壺觴。
[頁]卷,冊....[1775]173,5
第311筆
　　　　江上寄巴東故人　李白
漢水波浪遠，巫山雲雨飛。東風吹客夢，西落此中時。
覺後思白帝，佳人與我違。瞿塘饒賈客，音信莫令[1775]稀。
[頁]卷,冊....[1776]173,5
第312筆
　　　　江上寄元六林宗　李白
霜落江始寒，楓葉綠未脫。客行悲清秋，永路苦不達。
滄波眇川汜，白日隱天末。停棹依林巒，驚猿相叫聒。
夜分河漢轉，起視溟漲闊。涼風何蕭蕭，流水鳴活活。
浦沙淨如洗，海月明可掇。蘭交空懷思，瓊樹詎解渴。
勗哉滄洲心，歲晚庶不奪。幽賞頗自得，興遠與誰豁。
[頁]卷,冊....[1776]173,5
第313筆
　　　　寄從弟宣州長史昭　李白
爾佐宣州郡，守官清且閒。常誇雲月好，邀我敬亭山。
五落洞庭葉，三江遊未還。相思不可見，歎息損朱顏。
[頁]卷,冊....[1776]173,5
第314筆
　　　　涇溪東亭寄鄭少府諤　李白
我遊東亭不見君，沙上行將白鷺群。白鷺行時散飛去，又如雪點青山雲。
欲往涇溪不辭遠，龍門蹙波虎眼轉。杜鵑花開春已闌，歸向陵陽釣魚晚。
[頁]卷,冊....[1776]173,5
第315筆
　　　　宣州九日聞崔四侍御與宇文太守遊敬亭余時登響山不同此賞醉後寄崔侍御二首　李白
九日茱萸熟，插鬢傷早白。登高望山海，滿目悲古昔。
遠訪投沙人，因為逃名（一作名山）客。故交竟誰在，獨有崔亭伯。
重陽不相知，載酒任所適。手持一枝菊，調笑二千石。
日暮岸幘歸，傳呼隘阡陌。彤襜雙白鹿，賓從何輝赫。
夫子在其間，遂成雲霄隔。良辰與美景，兩地方虛擲。
晚從南峰歸，蘿月下水壁。卻登郡樓[1776]望，松色寒轉碧。
咫尺不可親，棄我如遺鳥。*
九卿天上落，五馬道傍來。列戟朱門曉，褰幃碧嶂開。
登高望遠海，召客得英才。紫綬懽情洽，黃花逸興催。
山從（一作依）圖上見，溪即（一作向）鏡中迴。遙羨重陽作，應過戲馬臺。
第316筆
　　　　寄崔侍御　李白
宛溪霜夜聽猿愁，去國長為不繫舟。獨憐一雁飛南海，卻羨雙溪解北流。
高人屢解陳蕃榻，過客難（一作還）登謝朓樓。此處別離同落葉，朝朝分散敬亭秋。
[頁]卷,冊....[1777]173,5
第317筆
　　　　涇溪南藍山下有落星潭可以卜築余泊舟石上寄何判官昌浩　李白
藍岑竦天壁，突兀如鯨額。奔蹙橫澄潭，勢吞落星石。
沙帶秋月明，水搖寒山碧。佳境宜緩棹，清輝能留客。
恨君阻歡遊，使我自驚惕。所期俱卜築，結茅鍊金液。
[頁]卷,冊....[1777]173,5
第318筆
　　　　早過漆林渡寄萬巨　李白
西經大藍山，南來漆林渡。水色倒空青，林煙橫積素。
漏流昔吞翕，沓浪競奔注。潭落天上星，龍開水中霧。
嶢（一作巉）巖注公柵，突兀陳焦墓。嶺峭紛上干，川明屢迴顧。
因思萬夫子，解渴同瓊樹。何日睹清光，相歡詠佳句。
[頁]卷,冊....[1777]173,5
第319筆
　　　　遊敬亭寄崔侍御（一本作登古城望府中寄崔侍御）　李白
我家敬亭下，輒繼謝公作。相去數百年，風期宛如昨。
登高素秋月，下望青山郭。俯視鴛鷺群（一作府中鴻鷺群），飲啄自鳴躍。
夫子雖蹭蹬，瑤臺雪中鶴。獨立窺浮雲，其心在寥廓。
時來顧我笑，一飯葵與藿。世路如[1777}秋風，相逢盡蕭索。
腰間玉具劍，意許無遺諾（一作願為經冬柏，不逐天霜落）。壯士不可輕，相期在雲閣。
[頁]卷,冊....[1778]173,5
第320筆
　　　　三山望金陵寄殷淑　李白
三山懷謝朓，水澹（一作淥水）望長安。蕪沒河陽縣，秋江正北看。
盧龍霜氣冷，鳷鵲月光寒。耿耿憶瓊樹，天涯寄一懽。
[頁]卷,冊....[1778]173,5
第321筆
　　　　自金陵泝流過白璧山玩月達天門寄句容王主簿　李白
滄江泝流歸，白璧見秋月。秋月照白璧，皓如山陰雪。
幽人停宵征，賈客忘早發。進帆天門山，迴首牛渚沒。
川長信風來，日出宿霧歇。故人在咫尺，新賞成胡越。
寄君青蘭花，惠好庶不絕。
[頁]卷,冊....[1778]173,5
第322筆
　　　　寄上吳王三首　李白
淮王愛八公，攜手綠雲中。小子忝枝葉，亦攀丹桂叢。
謬以詞賦重，而將枚馬同。何日背淮水，東之觀土風。

坐嘯廬江靜，閒聞進玉觴。去時無一物，東壁挂胡床。

英明廬江守，聲譽廣平籍。灑掃黃金臺，招邀青雲客。
客會與天通，出入清禁中。襄王憐宋玉，願入蘭臺宮。

[頁]卷,冊....[1778]173,5
第323筆
　　　　秋日魯郡堯祠亭上宴別杜補闕范侍御　李白
我覺秋興逸，誰云秋興悲。山將落日去，水與晴空宜。
魯酒白玉壺，送行駐金羈。歇（一作敧）鞍憩古木，解帶挂橫枝。
歌鼓川上亭，曲度神飆吹（一本無此二句。卻添南歌憶郢客，東囀見齊姬。清波忽澹蕩，白雪紛逶迤。一隔范杜遊，此歡忽若遺三韻）。雲歸碧海夕，雁沒青天時。
相失各萬里，茫然空爾思。
[頁]卷,冊....[1779]174,5
第324筆
　　　　別魯頌　李白
誰道泰山高，下卻魯連節。誰云秦軍眾，摧卻魯連舌。
獨立天地間，清風灑蘭雪。夫子還倜儻，攻文繼前烈。
錯落石上松，無為秋霜折。贈言鏤寶刀，千歲庶不滅。
[頁]卷,冊....[1779]174,5
第325筆
　　　　別中都明府兄　李白
吾兄詩酒繼陶君，試宰中都天下聞。東樓喜奉連枝會，南陌愁為落葉分。
城隅淥水明秋日，海上青山隔暮雲。取醉不辭留夜月，雁行中斷惜離群。
[頁]卷,冊....[1779]174,5
第326筆
　　　　夢遊天姥吟留別（一作別東魯諸公）　李白
海客談瀛洲，煙濤微茫信難求。越人語天姥，雲霓明滅或可睹。
天姥連天向天橫，勢拔五嶽掩赤城。天台[1779]四萬八千丈，對此欲倒東南傾。
我欲因之夢吳越，一夜飛度鏡湖月。湖月照我影，送我至剡溪。
謝公宿處今尚在，淥水蕩漾清猿啼。腳著謝公屐，身登青雲梯。
半壁見海日，空中聞天雞。千巖萬轉路不定，迷花倚石忽已暝。
熊咆龍吟殷巖泉，憟深林兮驚層巔。雲青青兮欲雨，水澹澹兮生煙。
列缺霹靂，丘巒崩摧。洞天石扇，訇然中開。
青冥浩蕩不見底，日月照耀金銀臺。霓為衣兮風為馬，雲之君兮紛紛而來下。
虎鼓瑟兮鸞迴車，仙之人兮列如麻。忽魂悸以魄動，怳驚起而長嗟。
惟覺時之枕席，失向來之煙霞。世間行樂亦如此，古來萬事東流水。
別君去時何時還，且放白鹿青崖間。須行即騎訪名山，安能摧眉折腰事權貴。
使我不得開心顏。
[頁]卷,冊....[1780]174,5
第327筆
　　　　留別曹南群官之江南　李白
我昔釣白龍，放龍溪水傍。道成本欲去，揮手凌蒼蒼。
時來不關人，談笑游軒皇。獻納少成事，歸休辭建章。
十年罷西笑，覽鏡如秋霜。閉劍琉璃匣，鍊丹紫翠房。
身佩豁落圖，腰垂虎鞶囊。仙人駕彩鳳，志在窮遐荒。
戀子四五人，裴回未翱翔。東流送白日，驟歌蘭蕙芳。
仙宮兩無從，人間久摧藏。范蠡說句踐，屈平去懷王。
飄飄（一作颻）紫霞心，流浪憶江鄉。愁為萬里別，復此一銜觴。
淮水帝王州，金陵繞丹陽。樓臺照海色，衣馬搖川光。
及此北望君，相思淚成行。朝雲落夢渚，瑤草空高堂。
帝子隔洞庭，青楓滿瀟湘。懷君路綿邈，覽古情淒涼。
登岳眺百川，杳然萬恨長。知（一作卻）戀峨眉去，弄景偶騎羊。
[頁]卷,冊....[1780]174,5
第328筆
　　　　留別于十一兄逖裴十三遊塞垣　李白
太公渭川水，李斯上蔡門。釣周獵秦安黎元，小魚兔何足言。
天張雲卷有時節，吾徒莫嘆羝觸藩[1780]。于公白首大梁野，使人悵望何可論。
既知朱亥為壯士，且願束心秋毫裏。秦趙虎爭血中原，當去抱關救公子。
裴生覽千古，龍鸞炳文章。悲吟雨雪動林木，放書輟劍思高堂。
勸爾一杯酒，拂爾裘上霜。爾為我楚舞，吾為爾楚歌。
且探虎穴向沙漠，鳴鞭走馬凌黃河。恥作易水別，臨岐淚滂沱。
[頁]卷,冊....[1781]174,5
第329筆
　　　　留別王司馬嵩　李白
魯連賣談笑，豈是顧千金。陶朱雖相越，本有五湖心。
余亦南陽子，時為梁甫吟。蒼山容偃蹇，白日惜頹侵。
願一佐明主，功成還舊林。西來何所為，孤劍託知音。
鳥愛碧山遠，魚遊滄（一作江）海深。呼鷹過上蔡，賣畚向嵩岑。
他日閒相訪，丘中有素琴。
[頁]卷,冊....[1781]174,5
第330筆
　　　　夜別張五　李白
吾多張公子，別酌酣高堂。聽歌舞銀燭，把酒輕羅裳。
橫笛弄秋月，琵琶彈陌桑。龍泉解錦帶，為爾傾千觴。
[頁]卷,冊....[1781]174,5
第331筆
　　　　魏郡別蘇明府因北遊　李白
魏都接燕趙，美女誇芙蓉。淇水流碧玉，舟車日奔衝。
青樓夾兩岸，萬室喧歌鍾。天下稱豪貴，遊此每相逢（一作天下稱豪遊，此中每相逢）。
洛陽蘇季子，劍戟森詞鋒。六印雖未佩，軒車若飛龍。
黃金數百鎰，白璧有幾雙。散盡空掉臂，高歌賦還邛。
落魄乃如此，何人不相從。遠別隔兩河，雲山杳千重（一作雲天滿愁容）。
何時更杯酒，再得論心胸。
[頁]卷,冊....[1781]174,5
第332筆
　　　　留別西河劉少府[1781]　李白
秋（一作我）髮已種種，所為竟無成。閒傾魯壺酒，笑對劉公榮。
謂我是方朔，人間落歲星。白衣千萬乘，何事去天庭。
君亦不得意，高歌羨鴻冥。世人若醯雞，安可識梅生。
雖為刀筆吏，緬懷在赤城。余亦如流萍，隨波樂休明。
自有兩少妾，雙騎駿馬行。東山春酒綠，歸隱謝浮名。
[頁]卷,冊....[1782]174,5
第333筆
　　　　潁陽別元丹丘之淮陽　李白
吾將元夫子，異姓為天倫。本無軒裳契，素以煙霞親。
嘗恨迫世網，銘意俱未伸。松柏雖寒苦，羞逐桃李春。
悠悠市朝間，玉顏日緇磷。所失重山岳，所得輕埃塵。
精魄漸蕪穢，衰老相憑因。我有錦囊訣，可以持君身。
當餐黃金藥，去為紫陽賓。萬事難並立，百年猶崇晨。
別爾東南去，悠悠多悲辛。前志庶不易，遠途期所遵。
已矣歸去來，白雲飛天津。
[頁]卷,冊....[1782]174,5
第334筆
　　　　留別廣陵諸公（一作留別邯鄲故人）　李白
憶昔作少年，結交趙與燕。金羈絡駿馬，錦帶橫龍泉。
寸心無疑事，所向非徒然。晚節覺此疏，獵精草太玄。
空名束壯士，薄俗棄高賢。中回聖明顧，揮翰凌雲煙。
騎虎不敢下，攀龍忽墮天。還家守清真，孤潔勵秋蟬。
鍊丹費火石，採藥窮山川。臥海不關人，租稅遼東田。
乘興忽復起，棹歌溪中船。臨醉謝葛強，山公欲倒鞭。
狂歌自此別，垂釣滄浪前。
[頁]卷,冊....[1782]174,5
第335筆
　　　　廣陵贈別　李白
玉瓶沽美酒，數里送君還。繫馬垂楊下，銜盃大道間。
天邊看淥水，海上見青山。興罷各分袂，何須醉別顏。
[頁]卷,冊....[1782]174,5
第336筆
　　　　感時留別從兄徐王延年從弟延陵　李白
天籟何參差，噫然大塊吹。玄元包（一作苞）橐籥，紫氣何逶迤。
七葉運皇化，千齡光本支。仙風生指樹，大雅歌螽斯。
諸王若鸞虯，肅穆列藩維。哲兄錫茅土，聖代羅（一作含）榮滋。
九卿領徐方，七步繼陳思。伊昔全盛日，雄豪動京師。
冠劍朝鳳闕，樓船侍龍池。鼓鐘出朱邸，金翠照丹墀。
君王一顧盼，選色獻蛾眉。列戟十八年，未曾輒遷移。
大臣小喑鳴，謫竄天南垂。長沙不足舞，貝錦且成詩。
佐郡浙江西，病閒絕驅馳。階軒日苔蘚，鳥雀噪簷帷。
時乘平肩輿，出入畏人知。北宅聊偃憩，歡愉恤惸嫠。
羞言梁苑地，烜赫耀旌旗。兄弟八九人，吳秦各分離。
太賢達機兆，豈獨慮安危。小子謝麟閣，雁行忝肩隨。
令弟字延陵，鳳毛出天姿。清英神仙骨，芬馥茞蘭蕤。
夢得春草句，將非惠連誰。深心紫河車，與我特相宜。
金膏猶罔象，玉液尚磷緇。伏枕寄賓館，宛同清漳湄。
藥物多見饋，珍羞亦兼之。誰道溟渤深，猶言淺恩慈。
鳴蟬遊子意，促織念歸期。驕陽何太（一作火）赫，海水爍龍龜。
百川盡凋枯，舟楫閣中逵。策馬搖涼月，通宵出郊圻。
泣別目眷眷，傷心步遲遲。願言保明德，王室佇清夷。
摻袂何所道，援毫投此辭。
[頁]卷,冊....[1783]174,5
第337筆
　　　　別儲邕之剡中　李白
借問剡中道，東南指越鄉。舟從廣陵去，水入會稽長。
竹色溪下綠，荷花鏡裏香。辭君向天姥，拂石臥秋霜。
[頁]卷,冊....[1783]174,5
第338筆
　　　　留別金陵諸公　李白
海水昔飛動，三龍紛戰爭。鍾山危波瀾，傾側駭奔鯨。
黃旗一掃蕩，割壤開吳京。六代更霸王，遺跡（一作都）[1783]見都（一作空）城。
至今秦淮間，禮樂秀群英。地扇鄒魯學，詩騰顏謝名。
五月金陵西，祖余白下亭。欲尋廬峰頂，先遶漢水行。
香爐紫煙滅，瀑布落太清。若攀星辰去，揮手緬含情。
[頁]卷,冊....[1784]174,5
第339筆
　　　　口號（一作口號留別金陵諸公）　李白
食出野田美，酒臨遠水傾。東流若未盡，應見別離情。
[頁]卷,冊....[1784]174,5
第340筆
　　　　金陵酒肆留別　李白
風吹（一作白門）柳花滿店香，吳姬壓酒喚（一作勸，一作使）客嘗。金陵子弟來相送，欲行不行各盡觴。
請君試問（一作問取）東流水，別意與之誰短長。
[頁]卷,冊....[1784]174,5
第341筆
　　　　金陵白下亭留別　李白
驛亭三楊樹，正當白下門。吳煙暝長條，漢水齧古跟。
向來送行處，迴首阻笑言。別後若見之，為余一攀翻。
[頁]卷,冊....[1784]174,5
第342筆
　　　　別東林寺僧　李白
東林送客處，月出白猿啼。笑別廬山遠，何煩過虎溪。
[頁]卷,冊....[1784]174,5
第343筆
　　　　竄夜郎於烏江留別宗十六璟　　李白
君家全盛日，台鼎何陸離。斬鼇翼媧皇，煉石補天維。
一迴日月顧，三入鳳皇池。失勢青門傍，種瓜復幾時。
猶會眾（一作舊）賓客，三千光路岐。皇恩雪憤懣，松柏含榮滋。
我非東床人，令姊忝齊眉。浪跡未出世，空名動京師。
適遭雲羅解，翻謫夜郎悲。拙妻莫邪劍，及此（一作比）二龍隨。
慚君湍波苦，千里遠從之。白帝[1784]曉猿斷，黃牛過客遲。
遙瞻明月峽，西去益相思。
[頁]卷,冊....[1785]174,5
第344筆
　　　　留別龔處士　李白
龔子棲閒地，都無人世喧。柳深陶令宅，竹暗辟疆園。
我去黃牛峽，遙愁白帝猿。贈君卷葹草，心斷竟何言。
[頁]卷,冊....[1785]174,5
第345筆
　　　　贈別鄭判官　李白
竄逐勿復哀，慚君問寒灰。浮雲本無意，吹落章華臺。
遠別淚空盡，長愁心已摧。二（一作三）年吟澤畔，憔悴幾時迴。
[頁]卷,冊....[1785]174,5
第346筆
　　　　黃鶴樓送孟浩然之廣陵　李白
故人西辭黃鶴樓，煙花三月下揚州。孤帆遠影碧山盡，唯見長江天際流。
[頁]卷,冊....[1785]174,5
第347筆
　　　　將遊衡嶽過漢陽雙松亭留別族弟浮屠談皓　李白
秦欺趙氏璧，卻入邯鄲宮。本是楚家玉，還來荊山中。
丹彩瀉（一作照）滄溟，精輝凌白虹。青蠅一相點，流落此時同。
卓絕道門秀，談玄乃支公。延蘿結幽居，剪竹繞芳叢。
涼花拂戶牖，天籟鳴虛空。憶我初來時，蒲萄開景風。
今茲大火落，秋葉黃梧桐。水色夢沅湘，長沙去何窮。
寄書訪衡嶠，但與南飛鴻。
[頁]卷,冊....[1785]174,5
第348筆
　　　　留別賈舍人至二首　李白
大梁白雲起，飄颻來南洲。裴回蒼梧野，十見羅浮秋。
鼇抃山海傾，四溟揚洪流。意欲託孤鳳，從之摩天遊。
鳳苦道路難，翱翔還崑丘。不肯銜我去，哀鳴慚不周。
遠客謝主人，明珠難暗投。拂拭倚天劍，西登岳[1785]陽樓。
長嘯萬里風，掃清胸中憂。誰念劉越石，化為繞指柔。

秋風吹胡霜，凋此簷下芳。折芳怨歲晚，離別悽以傷。
謬攀青瑣賢，延我於北堂。君為長沙客，我獨之夜郎。
勸此一杯酒，豈惟道路長。割珠兩分贈，寸心貴不忘。
何必兒女仁，相看淚成行。

[頁]卷,冊....[1786]174,5
第349筆
　　　　渡荊門送別　李白
渡遠荊門外，來從楚國遊。山隨平野盡，江入大荒流。
月下飛天鏡，雲生結海樓。仍連故鄉水，萬里送行舟。
[頁]卷,冊....[1786]174,5
第350筆
　　　　聞李太尉大舉秦兵百萬出征東南懦夫請纓冀申一割之用半道病還留別金陵崔侍御十九韻　李白
秦出天下兵，蹴踏燕趙傾。黃河飲馬竭，赤羽連天明。
太尉杖旄鉞，雲旗繞彭城。三軍受號令，千里肅雷霆。
函谷絕飛鳥，武關擁連營。意在斬巨鼇，何論鱠長鯨（一作鯢與鯨）。
恨無左車略，多愧魯連生。拂劍照嚴霜，雕戈鬘胡纓。
願雪會稽恥，將期報恩榮。半道謝病還，無因東南征。
亞夫未見顧，劇孟阻先行。天奪壯士心，長吁別吳京。
金陵遇太守，倒屣相（一作欣）逢迎。群公咸祖餞，四座羅朝英。
初發臨滄觀，醉棲征虜亭。舊國見秋月，長江流寒聲。
帝車信迴轉，河漢復縱橫。孤鳳向西海，飛鴻辭北溟。
因之出寥廓，揮手謝公卿。
[頁]卷,冊....[1786]174,5
第351筆
　　　　別韋少府　李白
西出蒼龍門，南登白鹿原。欲尋商山皓，猶戀漢皇恩。
水國遠行邁，仙經深討論。洗心向溪月，清耳敬亭[1786]猿。
築室在人境，閉門無世喧。多君枉高駕，贈我以微言。
交乃意氣合，道因風雅存。別離有相思，瑤瑟與金樽。
[頁]卷,冊....[1787]174,5
第352筆
　　　　南陵別兒童入京　李白
白酒新熟山中歸，黃雞啄黍秋正肥。呼童烹雞酌白酒，兒女嬉笑牽人衣。
高歌取醉欲自慰，起舞落日爭光輝。游說萬乘苦不早，著鞭跨馬涉遠道。
會稽愚婦輕買臣，余亦辭家西入秦。仰天大笑出門去，我輩豈是蓬蒿人。
[頁]卷,冊....[1787]174,5
第353筆
　　　　別山僧　李白
何處名僧到水西，乘舟（一作杯）弄月宿涇溪。平明別我上山去，手攜金策踏雲梯。
騰身轉覺三天近，舉足迴看萬嶺低。謔浪肯居支遁下，風流還與遠公齊。
此度別離何日見，相思一夜暝猿啼。
[頁]卷,冊....[1787]174,5
第354筆
　　　　贈別王山人歸布山　李白
王子析道論，微言破秋毫。還歸布山隱，興入天雲高。
爾去安可遲，瑤草恐衰歇。我心亦懷歸，屢夢松上月。
傲然遂獨往，長嘯開巖扉。林壑久已蕪，石道生薔薇。
願言弄笙鶴，歲晚來相依。
[頁]卷,冊....[1787]174,5
第355筆
　　　　江夏別宋之悌　李白
楚水清若空，遙將碧海通。人分千里外，興在一杯中。
谷鳥吟晴日，江猿嘯晚風。平生不下淚，于此泣無窮。
[頁]卷,冊....[1787]174,5
第356筆
　　　　南陽送客　李白
斗酒勿為薄，寸心貴不忘。坐惜故人去，偏令遊子傷。
離顏怨芳草，春思結垂楊。揮手再三別，臨岐空斷腸。
[頁]卷,冊....[1788]175,5
第357筆
　　　　送張舍人之江東　李白
張翰江東去，正值秋風時。天清一雁遠，海闊孤帆遲。
白日行欲暮，滄波杳難期。吳洲如見月，千里幸相思。
[頁]卷,冊....[1788]175,5
第358筆
　　　　送王屋山人魏萬還王屋（并序）　李白
　　王屋山人魏萬，云自嵩宋沿吳相訪，數千里不遇，乘興遊台越，經永
　　嘉，觀謝公石門，後於廣陵相見，美其愛文好古，浪跡方外，因述其
　　行，而贈是詩。（一做見王屋山人魏萬，云自嵩歷兗，遊梁入吳，計
　　程三千里，相訪不遇，因下江東。尋諸名山，往復百越，後於廣陵一
　　面，遂乘興共過金陵，此公好奇愛古，獨出物表，因述其行李，遂有
　　此作。）
仙人東方生，浩蕩弄雲海。沛然乘天遊，獨往失所在（一作東方不辭家，獨訪紫泥海。時人少相逢，往往失所在）。
魏侯繼大名，本家聊攝城。卷舒入元化，跡與古賢并。
十三弄文史，揮筆如振綺。辯折田巴生，心齊魯連子。
西涉[1788]清洛源，頗驚人世喧。采秀臥王屋，因窺洞天門。
朅來遊嵩峰，羽客何雙雙。朝攜月光子，暮宿玉女窗。
鬼谷上窈窕，龍潭下奔潀。東浮汴河水，訪我三千里。
逸興滿吳雲，飄颻淛江汜。揮手杭越間，樟亭望潮還。
濤卷海門石，雲橫天際山。白馬走素車，雷奔駭心顏。
遙聞會稽美，且度（一作一弄）耶溪水。萬壑與千巖，崢嶸鏡湖裏。
秀色不可名，清輝滿江城。人遊月邊去，舟在空中行。
此中久延佇，入剡尋王許。笑讀曹娥碑，沈吟黃絹語。
天台連四明，日入向國清。五峰轉月色，百里行松聲。
靈溪咨沿越，華頂殊超忽。石梁橫青天，側足履半月。
忽然思永嘉，不憚海路賒。挂席歷海嶠，迴瞻赤城霞。
赤城漸微沒，孤嶼前嶢兀。水續萬古流，亭空千霜（一作山）月。
縉雲川谷難，石門最可觀。瀑布挂北斗，莫窮此水端。
噴壁灑素雪，空濛生晝寒。卻思（一作尋）惡溪去，寧懼惡溪惡。
咆哮七十灘，水石相噴薄。路創李北海，巖開謝康樂。
松風和猿聲，搜索連洞壑。徑出梅花橋，雙溪納歸潮。
落帆金華岸，赤松若可招。沈約八詠樓，城西孤岧嶢。
岧嶢四荒外，曠望群川會。雲卷天地開，波連浙西大。
亂流新安口，北指嚴光瀨。釣臺碧雲中，邈與蒼嶺對。
稍稍來吳都，裴回上姑蘇。煙綿橫九疑，漭蕩見五湖。
目極心更遠，悲歌但長吁。迴橈楚江濱，揮策揚子津。
身著日本裘（裘則朝卿所贈，日本布為之），昂藏出風塵。五月造我語，知非佁（一作儓）儗人。
相逢樂無限，水石日在眼。徒干五諸侯，不致百（一作千）金產。
吾友揚子雲，弦歌播清芬。雖為江寧宰，好與山公群。
乘興但一行，且知我愛君。君來幾何時，仙臺應有期。
東窗綠玉樹，定長三五枝。至今天壇人，當笑爾歸遲。
我苦惜遠別，茫然使心悲。黃河若不斷，白首長相思。
[頁]卷,冊....[1789]175,5
第359筆
　　　　送當塗趙少府赴長蘆[1789]　李白
我來揚都市，送客回輕舠。因誇楚太子，便睹廣陵濤。
仙尉趙家玉，英風凌四豪。維舟至長蘆，目送煙雲高。
搖扇對酒樓，持袂把蟹螯。前途儻相思，登嶽一長謠。
[頁]卷,冊....[1790]175,5
第360筆
　　　　送友人尋越中山水　李白
聞道稽山去，偏宜謝客才。千巖泉灑落，萬壑樹縈迴。
東海橫秦望，西陵繞越臺。湖清霜鏡曉，濤白雪山來。
八月枚乘筆，三吳張翰杯。此中多逸興，早晚向天台。
[頁]卷,冊....[1790]175,5
第361筆
　　　　送族弟凝之滁求婚崔氏　李白
與爾情不淺，忘筌已得魚。玉臺挂寶鏡，持此意何如。
坦腹東床下，由來志氣疏。遙知向前路，擲果定盈車。
[頁]卷,冊....[1790]175,5
第362筆
　　　　送友人遊梅湖　李白
送君遊梅湖，應見梅花發。有使寄我來，無令紅芳歇。
暫行新林浦，定醉金陵月。莫惜一雁書，音塵坐胡越。
[頁]卷,冊....[1790]175,5
第363筆
　　　　送崔十二遊天竺寺　李白
還聞天竺寺，夢想懷東越。每年海樹霜，桂子落秋月。
送君遊此地，已屬流芳歇。待我來歲行，相隨浮溟渤。
[頁]卷,冊....[1790]175,5
第364筆
　　　　送楊山人歸天台　李白
客有思天台，東行路超忽。濤落浙江秋，沙明浦陽月。
今遊方厭楚，昨夢先歸越。且盡秉燭歡，無辭凌晨[1790]發。
我家小阮賢，剖竹赤城邊。詩人多見重，官燭未曾然。
興引登山屐，情催泛海船。石橋如可度，攜手弄雲煙。
[頁]卷,冊....[1790]175,5
第365筆
　　　　送溫處士歸黃山白鵝峰舊居　李白
黃山四千仞，三十二蓮峰。丹崖夾石柱，菡萏金芙蓉。
伊昔升絕頂，下窺天目松。仙人煉玉處，羽化留餘蹤。
亦聞溫伯雪，獨往今相逢。採秀辭五岳，攀延歷萬重。
歸休白鵝嶺，渴飲丹砂井。鳳吹我時來，雲車爾當整。
去去陵陽東，行行芳桂叢。迴溪十六度，碧嶂盡晴空。
他日還相訪，乘橋躡綵虹。
[頁]卷,冊....[1791]175,5
第366筆
　　　　送方士趙叟之東平　李白
長桑曉洞視，五藏無全牛。趙叟得祕訣，還從方士遊。
西過獲麟臺，為我弔孔丘。念別復懷古，潸然空淚流。
[頁]卷,冊....[1791]175,5
第367筆
　　　　送韓準裴政孔巢父還山　李白
獵客張兔罝，不能挂龍虎。所以青雲人，高（一作浩）歌在巖戶。
韓生信英彥，裴子含清真。孔侯復秀出，俱與雲霞親。
峻節凌遠松，同衾臥盤石。斧冰嗽寒泉，三子同二屐。
時時或乘興，往往雲無心。出山揖牧伯，長嘯輕衣簪。
昨宵夢裏還，云弄竹溪月。今晨魯東門，帳飲與君別。
雪崖滑去馬，蘿徑迷歸人。相思若煙草，歷亂無冬春。
[頁]卷,冊....[1791]175,5
第368筆
　　　　送楊少府赴選　李白
大國置衡鏡，準平天地心。群賢無邪人，朗鑒窮情深。
吾君詠南風，袞冕彈鳴琴。時泰多美（一作英）士，京國[1791]會（一作當）纓簪。
山苗落澗底，幽松出高岑。夫子有盛才，主司得球琳。
流水非鄭曲，前行遇知音。衣工剪綺繡，一誤傷千金。
何惜刀尺餘，不裁寒女衾。我非彈冠者，感別但開襟。
空谷無白駒，賢人豈悲吟。大道安棄物，時來或招尋。
爾見山吏部，當應無陸沈。
[頁]卷,冊....[1791]175,5
第369筆
　　　　對雪奉餞任城六父秩滿歸京　李白
龍虎謝鞭策，鵷鸞不司晨。君看海上鶴，何似籠中鶉。
獨用天地心，浮雲乃吾身。雖將簪組狎，若與煙霞親。
季父有英風，白眉超常倫。一官即夢寐，脫屣歸西秦。
竇公敞華筵，墨客盡來臻。燕歌落胡雁，郢曲迴陽春。
征馬百度嘶，遊車動行塵。躊躇未忍去，戀此四座人。
餞離駐高駕，惜別空殷勤。何時竹林下，更與步兵鄰。
[頁]卷,冊....[1792]175,5
第370筆
　　　　魯郡堯祠送吳五之瑯琊　李白
堯沒三千歲，青松古廟存。送行奠桂酒，拜舞清心魂。
日色促歸人，連歌倒芳樽。馬嘶俱醉起，分手更何言。
[頁]卷,冊....[1792]175,5
第371筆
　　　　魯郡堯祠送竇明府薄華還西京（時久病初起作）　李白
朝策犁眉騧，舉鞭力不堪。強扶愁疾向何處，角巾微服（一作步）堯祠南。
長楊掃地不見日，石門噴作金沙潭。笑誇故人指絕境，山光水色青於藍。
廟中往往來擊鼓，堯本無心爾何苦。門前長跪雙石人，有女如花日歌舞。
銀鞍繡轂往復迴，簸林蹶（一作冰）石鳴風雷。遠煙空翠時明滅，白鷗歷亂長飛雪。
紅泥亭子赤闌干，碧流環轉青錦湍。深沈百丈洞海底，那知不有蛟龍蟠。
君不見綠珠潭水流東海，綠珠紅粉沈光彩。綠[1792]珠樓下花滿園，今日曾無一枝在。
昨夜秋聲閶闔來，洞庭木落騷人哀。遂將三五少年輩，登高遠望形神開。
生前一笑輕九鼎，魏武何悲銅雀臺。我歌白雲倚窗牖，爾聞其聲但揮手。
長風吹月度海來，遙勸仙人一杯酒。酒中樂酣宵向分，舉觴酹堯堯可聞。
何不令皋繇擁彗橫八極，直上青天揮（一作掃）浮雲。高陽小飲真瑣瑣，山公酩酊何如我。
竹林七子去道賒，蘭亭雄筆安足誇。堯祠笑殺五湖水，至今憔悴空荷花。
爾向西秦我東越，暫向瀛洲訪金闕。藍田太白若可期，為余掃灑石上月。
[頁]卷,冊....[1793]175,5
第372筆
　　　　金鄉送韋八之西京　李白
客自長安來，還歸長安去。狂風吹我心，西挂咸陽樹。
此情不可道，此別何時遇。望望不見君，連山起煙霧。
[頁]卷,冊....[1793]175,5
第373筆
　　　　送薛九被讒去魯　李白
宋人不辨玉，魯賤東家丘。我笑薛夫子，胡為兩地遊。
黃金消眾口，白璧竟難投。梧桐生蒺藜，綠竹乏佳實。
鳳凰宿誰家，遂與群雞匹。田家養老馬，窮士歸其門。
蛾眉笑躄者，賓客去平原。卻斬美人首，三千還駿奔。
毛公一挺劍，楚趙兩相存。孟嘗習狡兔，三窟賴馮諼。
信陵奪兵符，為用侯生言。春申一何愚，刎首為李園。
賢哉四公子，撫掌黃泉裏。借問笑何人，笑人不好士。
爾去且勿諠，桃李竟何言。沙丘無漂母，誰肯飯王孫。
[頁]卷,冊....[1793]175,5
第374筆
　　　　單父東樓秋夜送族弟沈之秦（時凝弟在席）　李白
爾從咸陽來，問我何勞苦。沐猴而冠不足言，身騎土牛滯東魯。
沈弟欲行凝弟留，孤飛一雁秦雲秋。坐[1793]來黃葉落四五，北斗已挂西城樓。
絲桐感人弦亦絕，滿堂送君皆惜別。卷簾見月清興來，疑是山陰夜中雪。
明日斗酒別，惆悵清路塵。遙望長安日，不見長安人。
長安宮闕九天上，此地曾經為近臣。一朝復一朝，髮白心不改。
屈原憔悴滯江潭，亭伯流離放遼海。折翮翻飛隨轉蓬，聞弦墜虛下霜空。
聖朝久棄青雲士，他日誰憐張長公。
[頁]卷,冊....[1794]175,5
第375筆
　　　　送族弟凝至晏堌（單父三十里）　李白
雪滿原野白，戎裝出盤遊。揮鞭布獵騎，四顧登高丘。
兔起馬足間，蒼鷹下平疇。喧呼相馳逐，取樂銷人憂。
舍此戒禽荒，微聲列齊謳。鳴雞發晏堌，別雁驚淶溝。
西行有東音，寄與長河流。
[頁]卷,冊....[1794]175,5
第376筆
　　　　魯城北郭曲腰桑下送張子還嵩陽　李白
送別枯桑下，凋葉落半空。我行懵道遠，爾獨知天風。
誰念張仲蔚，還依蒿與蓬。何時一杯酒，更與李膺同。
[頁]卷,冊....[1794]175,5
第377筆
　　　　送魯郡劉長史遷弘農長史　李白
魯國一杯水，難容橫海鱗。仲尼且不敬，況乃尋常人。
白玉換斗粟，黃金買尺薪。閉門木葉下，始覺秋非春。
聞君向西遷，地即鼎湖鄰。寶鏡匣蒼蘚，丹經埋素塵。
軒后上天時，攀龍遺小臣。及此留惠愛，庶幾風化淳。
魯縞如白煙，五縑不成束。臨行贈貧交，一尺重山岳。
相國齊晏子，贈行不及言。託陰當樹李，忘憂當樹萱。
他日見張祿，綈袍懷舊恩。
[頁]卷,冊....[1795]176,5
第378筆
　　　　送族弟單父主簿凝攝宋城主簿至郭南月橋卻迴棲霞山留飲贈之　李白
吾家青萍劍，操割有餘閒。往來糾二邑，此去何時還。
鞍馬月橋南，光輝岐路間。賢豪相追餞，卻到棲霞山。
群花散芳園，斗酒開離顏。樂酣相顧起，征馬無由攀。
[頁]卷,冊....[1795]176,5
第379筆
　　　　魯郡東石門送杜二甫　李白
醉別復幾日，登臨偏池臺。何時石門路，重有金樽開。
秋波落泗水，海色明徂徠。飛蓬各自遠，且盡手中杯。
[頁]卷,冊....[1795]176,5
第380筆
　　　　魯郡堯祠送張十四遊河北[1795]　李白
猛虎伏尺草，雖藏難蔽身。有如張公子，骯髒在風塵。
豈無橫腰劍，屈彼淮陰人。擊筑向北燕，燕歌易水濱。
歸來泰山上，當與爾為鄰。
[頁]卷,冊....[1796]176,5
第381筆
　　　　杭州送裴大澤赴廬州長史　李白
西江天柱遠，東越海門深。去割慈親戀，行憂報國心。
好風吹落日，流水引長吟。五月披裘者，應知不取金。
[頁]卷,冊....[1796]176,5
第382筆
　　　　灞陵行送別　李白
送君灞陵亭，灞水流浩浩。上有無花之古樹，下有傷心之春草。
我向秦人問路岐，云是王粲南登之古道。古道連綿走西京，紫闕（一作關）落日浮雲生。
正當今夕斷腸處，黃鸝（一作驪歌）愁絕不忍聽。
[頁]卷,冊....[1796]176,5
第383筆
　　　　送賀監歸四明應制　李白
久辭榮祿遂初衣，曾向長生說息機。真訣自從茅氏得，恩波寧阻（一作應許）洞庭歸。
瑤臺含霧星辰滿，仙嶠浮空島嶼微。借問欲棲珠樹鶴，何年卻向帝城飛。
[頁]卷,冊....[1796]176,5
第384筆
　　　　送竇司馬貶宜春　李白
天馬白銀鞍，親承明主歡。鬥雞金宮裏，射雁碧雲端。
堂上羅中貴，歌鍾清夜闌。何言謫南國，拂劍坐長歎。
趙璧為誰點，隋珠枉被彈。聖朝多雨露，莫厭此行難。
[頁]卷,冊....[1796]176,5
第385筆
　　　　送羽林陶將軍　李白
將軍出使擁樓船，江上旌旗拂紫煙。萬里橫戈探虎穴，三杯拔劍舞龍泉。
莫道詞人無膽氣，臨行將贈繞[1796]朝鞭。
[頁]卷,冊....[1797]176,5
第386筆
　　　　送程劉二侍郎兼獨孤判官赴安西幕府　李白
安西幕府多材雄，喧喧惟道三數公。繡衣貂裘明積雪，飛書走檄如飄風。
朝辭明主出紫宮，銀鞍送別金城空。天外飛霜下蔥海，火旗雲馬生光彩。
胡塞清塵幾日歸，漢家草綠遙相待。
[頁]卷,冊....[1797]176,5
第387筆
　　　　送侄良攜二妓赴會稽戲有此贈　李白
攜妓東山去，春光半道催。遙看若桃李，雙入鏡中開。
[頁]卷,冊....[1797]176,5
第388筆
　　　　送賀賓客歸越　李白
鏡湖流水漾清波，狂客歸舟逸興多。山陰道士如相見，應寫黃庭換白鵝。
[頁]卷,冊....[1797]176,5
第389筆
　　　　送張遙之壽陽幕府　李白
壽陽信天險，天險橫荊關。苻堅百萬眾，遙阻八公山。
不假築長城，大賢在其間。戰夫若熊虎，破敵有餘閒。
張子勇且英，少輕衛霍孱。投軀紫髯將，千里望風顏。
勗爾效才略，功成衣錦還。
[頁]卷,冊....[1797]176,5
第390筆
　　　　送裴十八圖南歸嵩山二首　李白
何處可為別，長安青綺門。胡姬招素手，延（一作留）客醉金樽。
臨當上馬時，我獨與君言。風吹芳蘭折，日沒鳥雀喧。
舉手指飛鴻，此情難具論。同歸無早晚，潁水有清源。

君思潁水綠，忽復歸嵩岑。歸時莫洗耳，為我洗其心。
洗心得真情，洗耳徒買名。謝公終一起，相與濟蒼生。

[頁]卷,冊....[1797]176,5
第391筆
　　　　同王昌齡送族弟襄歸桂陽二首（一作同王昌齡崔國輔送李舟歸郴州）　李白
秦地見碧草，楚謠對清樽。把酒爾何思，鷓鴣啼南園。
余欲羅浮隱，猶懷明主恩。躊躇紫宮戀，孤負滄洲言。
終然無心雲，海上同飛翻。相期乃不淺，幽桂有芳根。

爾家何在瀟湘川，青莎白石長沙邊。昨夢江花照江日（一作月），幾枝正發東窗前。
覺來欲往心悠然，魂隨越鳥飛南天。秦雲連山海相接，桂水橫煙不可涉。
送君此去令人愁，風帆茫茫隔河洲。春潭瓊草綠可折，西寄長安明月樓。

[頁]卷,冊....[1798]176,5
第392筆
　　　　送外甥鄭灌從軍三首　李白
六博爭雄好彩來，金盤一擲萬人開。丈夫睹命報天子，當斬胡頭衣錦回。

丈八蛇矛出隴西，彎弧拂箭白猿啼。破胡必用龍韜策，積甲應將熊耳齊。

月蝕西方破敵時，及瓜歸日未應遲。斬胡血變黃河水，梟首當懸白鵲旗。

[頁]卷,冊....[1798]176,5
第393筆
　　　　送于十八應四子舉落第還嵩山　李白
吾祖吹橐籥，天人信森羅。歸根復太素，群動熙元和。
炎炎四真人，摛辯若濤波。交流無時寂，楊墨日成科。
夫子聞洛誦，誇才才固多。為金好踴躍，久客方蹉跎。
道可束賣之，五寶溢山河。勸君還嵩丘，開酌盼庭柯。
三花如未落，乘興一來過。
[頁]卷,冊....[1798]176,5
第394筆
　　　　送別　李白
尋陽五溪水，沿洄直入巫山裏。勝境由來人共傳，君到南中自稱美。
送君別有八月秋，颯颯蘆花復益愁[1798]。雲帆望遠不相見，日暮長江空自流。
[頁]卷,冊....[1799]176,5
第395筆
　　　　送族弟綰從軍安西　李白
漢家兵馬乘北風，鼓行而西破犬戎。爾隨漢將出門去，剪虜若草收奇功。
君王按劍望邊色（一作邑），旄頭已落胡天空。匈奴繫頭數應盡，明年應入蒲萄宮。
[頁]卷,冊....[1799]176,5
第396筆
　　　　送梁公昌從信安北征　李白
入幕推英選，捐書事遠戎。高談百戰術，鬱作萬夫雄。
起舞蓮花劍，行歌明月弓。將飛天地陣，兵出塞垣通。
祖席留丹景，征麾拂彩虹。旋應獻凱入，麟閣佇深功。
[頁]卷,冊....[1799]176,5
第397筆
　　　　送白利從金吾董將軍西征　李白
西羌延國討，白起佐軍威。劍決浮雲氣，弓彎明月輝。
馬行邊草綠，旌（一作旗）卷曙霜飛。抗手凜相顧，寒風生鐵衣。
[頁]卷,冊....[1799]176,5
第398筆
　　　　送張秀才從軍　李白
六駁食猛虎，恥從駑馬群。一朝長鳴去，矯若龍行雲。
壯士懷遠略，志存解世紛。周粟猶不顧，齊珪安肯分。
抱劍辭高堂，將投崔冠軍。長策掃河洛，寧親歸汝墳。
當令千古後，麟閣著奇勳。
[頁]卷,冊....[1799]176,5
第399筆
　　　　送崔度還吳（度，故人禮部員外〔國輔〕（輔國）之子）　李白
幽燕沙雪地，萬里盡黃雲。朝吹歸秋雁，南飛日幾群。
中有孤鳳雛，哀鳴九天聞。我乃重此鳥，綵章五色分。
胡為雜凡禽，雛鶩輕賤君。舉手捧爾足，疾心若火焚。
拂羽淚滿面，送之吳江濆。去影忽不見，躊躇日[1799]將曛。
[頁]卷,冊....[1800]176,5
第400筆
　　　　送祝八之江東賦得浣紗石　李白
西施越溪女，明豔光雲海。未（一作來）入吳王宮殿時，浣紗古（一作故）石今猶在。
桃李新開映古查，菖蒲猶短出平沙。昔時紅粉（一作顏）照流水，今日青苔覆落花。
君去西秦適東越，碧山青江幾超忽。若到天涯思故人，浣紗石上窺明月。
[頁]卷,冊....[1800]176,5
第401筆
　　　　送侯十一　李白
朱亥已擊晉，侯嬴尚隱身。時無魏公子，豈貴抱關人。
余亦不火食，遊梁同在陳。空餘湛盧劍，贈爾託交親。
[頁]卷,冊....[1800]176,5
第402筆
　　　　魯中送二從弟赴舉之西京（一作送族弟鍠）　李白
魯客向西笑，君門若夢中。霜凋逐臣髮，日憶明光宮。
復羨二龍去，才華冠世雄。平衢聘高足，逸翰凌長風。
舞袖拂秋月，歌筵聞早鴻。送君日千里，良會何由同。
[頁]卷,冊....[1800]176,5
第403筆
　　　　奉餞高尊師如貴道士傳道籙畢歸北海　李白
道隱不可見，靈書藏洞天。吾師四萬劫，歷世遞相傳。
別杖留青竹，行歌躡紫煙。離心無遠近，長在玉京懸。
[頁]卷,冊....[1800]176,5
第404筆
　　　　金陵送張十一再遊東吳　李白
張翰黃花句，風流五百年。誰人今繼作，夫子世稱賢。
再動游吳棹，還浮入海船。春光白門柳，霞色赤城[1800]天。
去國難為別，思歸各未旋。空餘賈生淚，相顧共悽然。
[頁]卷,冊....[1800]176,5
第405筆
　　　　送紀秀才游越　李白
海水不滿眼，觀濤難稱心。即知蓬萊石，卻是巨鼇簪。
送爾遊華頂，令余發舄吟。仙人居射的，道士住山陰。
禹穴尋溪入，雲門隔嶺深。綠蘿秋月夜，相憶在鳴琴。
[頁]卷,冊....[1801]176,5
第406筆
　　　　送長沙陳太守二首　李白
長沙陳太守，逸氣凌青松。英主賜五馬，本是天池龍。
湘水迴九曲，衡山望五峰。榮君按節去，不及遠相從。

七郡長沙國，南連湘水濱。定（一作吳）王垂舞袖，地窄不迴身。
莫小二千石，當安遠俗人。洞庭鄉路遠，遙羨錦衣春。
[頁]卷,冊....[1801]176,5
第407筆
　　　　送楊燕之東魯　李白
關西楊伯起，漢日舊稱賢。四代三（一作五）公族，清風播人天。
夫子華陰居，開門對玉蓮。何事歷衡霍，雲帆今始還。
君坐稍解顏，為君歌此篇。我固侯門士，謬登聖主筵。
一辭金華殿，蹭蹬長江邊。二子魯門東，別來已經年。
因君此中去，不覺淚如泉。
[頁]卷,冊....[1801]176,5
第408筆
　　　　送蔡山人　李白
我本不棄世，世人自棄我。一乘無倪舟，八極縱遠舵。
燕客期躍馬，唐生安敢譏。採珠勿驚龍，大道可暗歸。
故山有松月，遲爾玩清暉。
[頁]卷,冊....[1801]176,5
第409筆
　　　　送蕭三十一之魯中兼問稚子伯禽　李白
六月南風吹白沙，吳牛喘月氣成霞。水國鬱（一作歊）蒸不可處，時炎道遠無行車。
夫子如何涉江路，雲帆嫋嫋金陵去。高堂倚門望伯魚，魯中正是趨庭處。
我家寄在沙丘傍，三年不歸空斷腸。君行既識伯禽子，應駕小車騎白羊。
[頁]卷,冊....[1802]176,5
第410筆
　　　　送楊山人歸嵩山　李白
我有萬古宅，嵩陽玉女峰。長留一片月，挂在東溪松。
爾去掇仙草，菖蒲花紫茸（一作君行到此峰，餐霞駐衰容）。歲晚或相訪，青天騎白龍。
[頁]卷,冊....[1802]176,5
第411筆
　　　　送殷淑三首　李白
海水不可解，連江夜為潮。俄然蒲嶼闊，岸去酒船遙。
惜別耐取醉，鳴榔且長謠。天明爾當去，應便有風飄。

白鷺洲前月，天明送客回。青龍山後日，早出海雲來。
流水無情去，征帆逐吹開。相看不忍別，更進手中杯。

痛飲龍筇下，燈青月復寒。醉歌驚白鷺，半夜起沙灘。

[頁]卷,冊....[1802]176,5
第412筆
　　　　送岑徵君歸鳴皋山　李白
岑公相門子，雅望歸安石。奕世皆夔龍，中台竟三拆。
至人達機兆，高揖九州伯。奈何天地間，而作隱淪客。
貴道能（一作皆）全真，潛輝臥幽鄰（一作鱗）。探元入窅默，觀化游無垠。
光武有天下，嚴陵為故人。雖登洛陽[1802]殿，不屈巢由身。
余亦謝明主，今稱偃蹇臣。登高覽萬古，思與廣成鄰。
蹈海寧受賞，還山非問津。西來（一作終期）一搖扇，共拂元規塵。
[頁]卷,冊....[1803]176,5
第413筆
　　　　送范山人歸泰山　李白
魯客抱白鶴（一作雞），別余往泰山。初行若片雲（一作雪），杳在青崖間。
高高至天門，日觀（一作海日）近可攀。雲山望不及，此去何時還。
[頁]卷,冊....[1803]176,5
第414筆
　　　　送韓侍御之廣德　李白
昔日繡衣何足榮，今宵貰酒與君傾。暫就東山賒月色，酣歌一夜送泉明。
[頁]卷,冊....[1804]177,5
第415筆
　　　　送通禪師還南陵隱靜寺　李白
我聞隱靜寺，山水多奇蹤。巖種朗公橘，門深杯渡松。
道人制猛虎，振錫還孤峰。他日南陵下，相期谷口逢。
[頁]卷,冊....[1804]177,5
第416筆
　　　　送友人　李白
青山橫北郭，白水遶東城。此地一為別，孤蓬萬里征。
浮雲遊子意，落日故人情。揮手自茲去，蕭蕭班馬鳴。
[頁]卷,冊....[1804]177,5
第417筆
　　　　送別　李白
斗酒渭城邊，壚頭醉不眠。梨花千樹雪，楊葉萬條煙。
惜別傾壺醑，臨分贈馬鞭。看君潁上去，新月到應圓。
[頁]卷,冊....[1804]177,5
第418筆
　　　　江上送女道士褚三清遊南嶽[1804]　李白
吳江女道士，頭戴蓮花巾。霓衣（一作裳）不溼雨，特異陽臺雲。
足下遠遊履，凌波生素塵。尋仙向南嶽，應見魏夫人。
[頁]卷,冊....[1805]177,5
第419筆
　　　　送友人入蜀　李白
見說蠶叢路，崎嶇不易行。山從人面起，雲傍馬頭生。
芳樹籠秦棧，春流遶蜀城。升沉應已定，不必問君平。
[頁]卷,冊....[1805]177,5
第420筆
　　　　送李青歸南葉（一作華）陽川　李白
伯陽仙家子，容色如青春。日月祕靈洞，雲霞辭世人。
化心養精魄，隱幾窅天真。莫作千年別，歸來城郭新。
[頁]卷,冊....[1805]177,5
第421筆
　　　　送舍弟　李白
吾家白額（一作馬）駒，遠別臨東道。他日相思一夢君，應得池塘生春草。
[頁]卷,冊....[1805]177,5
第422筆
　　　　送別得書字　李白
水色南天遠，舟行若在虛。遷人發佳興，吾子訪閒居。
日落看歸鳥，潭澄羨（一作憐）躍魚。聖朝思賈誼，應降紫泥書。
[頁]卷,冊....[1805]177,5
第423筆
　　　　 送麴十少府　李白
試發清秋興，因為吳會吟。碧雲斂海色，流水折江心。
我有延陵劍，君無陸賈金。艱難此為別，惆悵一何深。
[頁]卷,冊....[1805]177,5
第424筆
　　　　送張秀才謁高中丞（并序）　李白
　　余時繫尋陽獄中，正讀留侯傳，秀才張夢熊蘊滅胡之策，將之廣陵謁
　　高中丞，余嘉子房之風，感激於斯人，因作是詩以送之。
秦帝淪玉鏡（一作六雄滅金虎），留侯降氛氳。感激黃石老，經過滄海君。
壯士揮金槌，報讎六國聞。智勇冠終古，蕭陳難與群。
兩龍爭鬥時，天地動風雲。酒酣（一作縱橫）舞長劍，倉卒解漢紛。
宇宙初倒懸，鴻溝勢將分。英謀信奇絕，夫子揚清芬（一作夫子稱卓絕，超然繼清芬）。
胡月入紫微，三光亂天文。高公鎮淮海，談笑卻妖氛。
採爾幕中晝，戡難光殊勳。我無燕霜感，玉石俱燒焚。
但灑一行淚，臨岐竟何云。
[頁]卷,冊....[1806]177,5
第425筆
　　　　尋陽送弟昌峒鄱陽司馬作　李白
桑落洲渚連，滄江無雲煙。尋陽非剡水，忽見子猷船。
飄然欲相近，來遲杳若仙。人乘海上月，帆落湖中天。
一睹無二諾，朝歡更勝昨。爾則吾惠連，吾非爾康樂。
朱紱白銀章，上官佐鄱陽。松門拂中道，石鏡迴清光。
搖扇及于越，水亭風氣涼。與爾期此亭，期在秋月滿。
時過或未來，兩鄉心已斷。吳山對楚岸，彭蠡當中州。
相思定如此，有窮盡年愁。
[頁]卷,冊....[1806]177,5
第426筆
　　　　餞校書叔雲　李白
少年費白日，歌笑矜朱顏。不知忽已老，喜見春風還。
惜別且為歡，裴回桃李間。看花飲美酒，聽鳥臨晴山。
向晚竹林寂，無人空閉關。
[頁]卷,冊....[1806]177,5
第427筆
　　　　送王孝廉覲省[1806]　李白
彭蠡將天合，姑蘇在日邊。寧親候海色，欲動孝廉船。
窈窕晴江轉，參差遠岫連。相思無晝夜，東泣似長川。
[頁]卷,冊....[1807]177,5
第428筆
　　　　同吳王送杜秀芝赴舉入京　李白
秀才何翩翩，王許回也賢。暫別廬江守，將遊京兆天。
秋山宜落日，秀水出寒煙。欲折一枝桂，還來雁沼前。
[頁]卷,冊....[1807]177,5
第429筆
　　　　洞庭醉後送絳州呂使君果（一作杲）流澧州　李白
昔別若夢中，天涯忽相逢。洞庭破秋月，縱酒開愁容。
贈劍刻玉字，延平兩蛟龍。送君不盡意，書及雁迴峰。
[頁]卷,冊....[1807]177,5
第430筆
　　　　與諸公送陳郎將歸衡陽（并序）　李白
　　仲尼旅人，文王明夷，茍非其實，聖賢低眉，況僕之不肖者，而遷逐
　　枯槁，固非其宜，朝心不開，暮髮盡白，而登高送遠，使人增愁，陳
　　郎將義風凜然，英思逸發，來下曹城之榻，去邀才子之詩，動清興於
　　中流，泛素波而徑去，諸公仰望不及，連章祖之，序慚起予，輒冠名
　　賢之首，作者嗤我，乃為撫掌之資乎。
衡山蒼蒼入紫冥，下看南極老人星。迴飆吹散五峰雪，往往飛花落洞庭。
氣清嶽秀有如此，郎將一家拖金紫。門前食客亂浮雲，世人皆比孟嘗君。
江上送行無白璧，臨歧惆悵若為分。
[頁]卷,冊....[1807]177,5
第431筆
　　　　送趙判官赴黔府中丞叔幕　李白
廓落青雲心，交結黃金盡。富貴翻相忘，令人忽自哂。
蹭蹬鬢毛斑，盛時難再還。巨源咄石生，何事馬蹄[1807]間。
綠蘿長不厭，卻欲還東山。君為魯曾子，拜揖高堂裏。
叔繼趙平原，偏承明主恩。風霜推獨坐，旌節鎮雄藩。
虎士秉金鉞，蛾眉開玉樽。才高幕下去，義重林中言。
水宿五溪月，霜啼三峽猿。東風春草綠，江上候歸軒。
[頁]卷,冊....[1808]177,5
第432筆
　　　　送陸判官往琵琶峽　李白
水國秋風夜，殊非遠別時。長安如夢裏，何日是歸期。
[頁]卷,冊....[1808]177,5
第433筆
　　　　送梁四歸東平　李白
玉壺挈美酒，送別強為歡。大火南星月，長郊北路難。
殷王期負鼎，汶水起垂竿。莫學東山臥，參差老謝安。
[頁]卷,冊....[1808]177,5
第434筆
　　　　江夏送（一作祖）友人　李白
雪點翠雲裘，送君黃鶴樓。黃鶴振玉羽，西飛帝王州。
鳳無琅玕實，何以贈遠遊。裴回相顧影，淚下漢江流。
[頁]卷,冊....[1808]177,5
第435筆
　　　　送昂謫巴中　李白
瑤草寒不死，移植滄江濱。東風灑雨露，會入天地（一作池）春。
予若洞庭葉，隨波送逐臣。思歸未可得，書此謝情人。
[頁]卷,冊....[1808]177,5
第436筆
　　　　江夏送張丞　李白
欲別心不忍，臨行情更親。酒傾無限月，客醉幾重春。
藉草依流水，攀花贈遠人。送君從此去，迴首泣迷[1808]津。
[頁]卷,冊....[1809]177,5
第437筆
　　　　賦得白鷺鷥送宋少府入三峽　李白
白鷺拳一足，月明秋水寒。人驚遠飛去，直向使君灘。
[頁]卷,冊....[1809]177,5
第438筆
　　　　送二季之江東　李白
初發強中作，題詩與惠連。多慚一日長，不及二龍賢。
西塞當中路，南風欲進船。雲峰出遠海，帆影挂清川。
禹穴藏書地，匡山種杏田。此行俱有適，遲爾早歸旋。
[頁]卷,冊....[1809]177,5
第439筆
　　　　江西送友人之羅浮　李白
桂水分五嶺，衡山朝九疑。鄉關渺安西，流浪將何之。
素色愁明湖，秋渚晦寒姿。疇昔紫芳意，已過黃髮期。
君王縱疏散，雲壑借巢夷。爾去之羅浮，我還憩峨眉。
中闊道萬里，霞月遙相思。如尋楚狂子，瓊樹有芳枝。
[頁]卷,冊....[1809]177,5
第440筆
　　　　宣州謝朓樓餞別校書叔雲（一作倍侍御叔華登樓歌）　李白
棄我去者昨日之日不可留，亂我心者今日之日多煩憂。長風萬里送秋雁，對此可以酣高樓。
蓬萊文章建安骨，中間小謝又清發。俱懷逸興壯思飛，欲上青天覽日月。
抽刀斷水水更流，舉杯銷愁愁更（一作復）愁。人生（一作男兒）在世不稱意，明朝散髮弄扁舟（一作舉櫂還滄洲）。
[頁]卷,冊....[1809]177,5
第441筆
　　　　宣城送劉副使入秦　李白
君即劉越石，雄豪冠當時。淒清橫吹曲，慷慨扶風詞。
虎嘯俟騰躍，雞鳴遭亂離。千金市駿馬，萬里逐王[1809]師。
結交樓煩將，侍從羽林兒。統兵捍吳越，豺虎不敢窺。
大勳竟莫敘，已過秋風吹。秉鉞有季公，凜然負英姿。
寄深且戎幕，望重必台司。感激一然諾，縱橫兩無疑。
伏奏歸北闕，鳴騶忽西馳。列將咸出祖，英僚惜分離。
斗酒滿四筵，歌嘯宛溪湄。君攜東山妓，我詠北門詩。
貴賤交不易，恐傷中園葵。昔贈紫騮駒，今傾白玉卮。
同歡萬斛酒，未足解相思。此別又千里（一作此外別千里），秦吳渺天涯。
月明關山苦，水劇隴頭悲。借問幾時還，春風入黃池。
無令長相憶，折斷綠楊枝。
[頁]卷,冊....[1810]177,5
第442筆
　　　　涇川送族弟錞　李白
涇川三百里，若耶羞見之。錦石照碧山，兩邊白鷺鷥。
佳境千萬曲，客行無歇時。上有琴高水，下有陵陽祠。
仙人不見我，明月空相知。問我何事來，盧敖結幽期。
蓬山振雄筆，繡服揮清詞。江湖發秀色，草木含榮滋。
置酒送惠連，吾家稱白眉。愧無海嶠作，敢闕河梁詩。
見爾復幾朝，俄然告將離。中流漾彩鷁，列岸叢金羈。
歎息蒼梧鳳，分棲瓊樹枝。清晨各飛去，飄落天南垂。
望極落日盡，秋深暝猿悲。寄情與流水，但有長相思。
[頁]卷,冊....[1810]177,5
第443筆
　　　　五松山送殷淑　李白
秀色發江左，風流奈若何。仲文了不還，獨立揚清波。
載酒五松山，頹然白雲歌。中天度落月，萬里遙相過。
撫酒惜此月，流光畏蹉跎。明日別離去，連峰鬱嵯峨。
[頁]卷,冊....[1810]177,5
第444筆
　　　　送崔氏昆季之金陵（一作秋夜崔八丈水亭送別）李白
放（一作吳）歌倚東樓，行子期曉發。秋風渡江來，吹落山上月。
主人出美酒，滅燭延清光。二崔向金陵，安得[1810]不盡觴。
水客弄歸棹，雲帆卷輕霜。扁舟敬亭下，五兩先飄揚。
峽石入水花，碧流日更長。思君無歲月，西笑阻河梁。
[頁]卷,冊....[1811]177,5
第445筆
　　　　登黃山凌歊臺送族弟溧陽尉濟充泛舟赴華陰（得齊字）　李白
鸞乃鳳之族，翱翔紫雲霓。文章輝五色，雙在瓊樹棲。
一朝各飛去，鳳與鸞俱啼。炎赫五月中，朱曦爍河堤。
爾從泛舟役，使我心魂悽。秦地無碧草，南雲喧鼓顰。
君王減玉膳，早起思鳴雞。漕引救關輔，疲人免塗泥。
宰相作霖雨，農夫得耕犁。靜者伏草間，群才滿金閨。
空手無壯士，窮居使人低。送君登黃山，長嘯倚（一作上）天梯。
小舟若鳧雁，大舟若鯨鯢。開帆散長風，舒卷與雲齊。
日入牛渚晦，蒼然夕煙迷。相思定（一作在）何許（一作所），杳在洛陽西。
[頁]卷,冊....[1811]177,5
第446筆
　　　　送儲邕之武昌　李白
黃鶴西（一作高）樓月，長江萬里情。春風三十度，空憶武昌城。
送爾難為別，銜杯惜未傾。湖連張樂地，山逐泛舟行。
諾為楚人重，詩傳謝朓清。滄浪吾有曲，寄入棹歌聲。
[頁]卷,冊....[1811]177,5
第447筆
　　　　酬談少府　李白
一尉居倏忽，梅生有仙骨。三事或可羞，匈奴哂千秋。
壯士屈黃綬，浪跡寄滄洲。昨觀荊峴作，如從雲漢遊。
老夫當暮矣，蹀足懼驊騮。
[頁]卷,冊....[1812]178,5
第448筆
　　　　酬宇文少府見贈桃竹書筒　李白
桃竹書筒綺繡文，良工巧妙稱絕群。靈心圓映三江月，彩質疊成五色雲。
中藏寶訣峨眉去，千里提攜長憶君。
[頁]卷,冊....[1812]178,5
第449筆
　　　　五月東魯行答汶上君（一作翁）　李白
五月梅始（一作子）黃，蠶凋桑柘空。魯人重織作，機杼鳴簾櫳。
顧余不及仕，學劍來山東。舉鞭訪前途，獲笑汶上翁。
下愚忽壯士，未足論窮通。我以一箭書，能取聊城功。
終然不受賞，羞與時人同。西歸去直道，落日昏陰虹。
此（一作我）去爾勿言，甘心為轉蓬。
[頁]卷,冊....[1812]178,5
第450筆
　　　　早秋單父南樓酬竇公衡　李白
白露見日滅，紅顏隨霜凋。別君若俯仰，春芳辭秋條。
泰山嵯峨夏雲在，疑是白波漲東海。散為飛雨川上[1812]來，遙帷卻卷清浮埃。
知君獨坐青軒下，此時結念同所懷（一作同懷者）。我閉南樓看道書，幽簾清寂在仙居。
曾無好事來相訪，賴爾高文一起予。
[頁]卷,冊....[1813]178,5
第451筆
　　　　山中問答　李白
問余何意（一作事）栖碧山，笑而不答心自閒。桃花流水窅然去，別有天地非人間。
[頁]卷,冊....[1813]178,5
第452筆
　　　　答友人贈烏紗帽　李白
領得烏紗帽，全勝白接䍦。山人不照鏡，稚子道相宜。
[頁]卷,冊....[1813]178,5
第453筆
　　　　酬張司馬贈墨　李白
上黨碧松煙，夷陵丹砂末。蘭麝凝珍墨，精光乃堪掇。
黃頭奴子雙鴉鬟，錦囊養之懷袖間。今日贈予蘭亭去，興來灑筆會稽山。
[頁]卷,冊....[1813]178,5
第454筆
　　　　答湖州迦葉司馬問白是何人　李白
青蓮居士謫仙人，酒肆藏名三十春。湖州司馬何須問，金粟如來是後身。
[頁]卷,冊....[1813]178,5
第455筆
　　　　答長安崔少府叔封遊終南翠微寺太宗皇帝金沙泉見寄　李白
河伯見海若，傲然誇秋水。小物昧遠圖，寧知通方士。
多君紫霄意，獨往蒼山裏。地古寒雲深，巖高長風起。
初登翠微嶺，復憩金沙泉。踐苔朝霜滑，弄波夕月圓。
飲彼石下流，結蘿宿溪煙。鼎湖夢淥水，龍駕空（一作何）茫然。
早行子午關（一作間，又作峰），卻登山路遠（一作卻歎山路遠，又作頗識關路遠）。拂琴聽霜猿，滅燭乃星飯。
人煙無明（一作同）異，鳥道絕往返。攀崖倒青天，下視白日晚。
既過（一作遇）石門隱，還唱（一作聞）石潭歌。涉雪搴[1813]紫芳（一作採紫莖），濯纓想（一作掬）清波。
此人不可見，此地君自過。為余謝風泉，其如幽意何。
[頁]卷,冊....[1813]178,5
第456筆
　　　　酬崔五郎中　李白
朔雲橫高天，萬里起秋色。壯士心飛揚，落日空歎息。
長嘯出原野，凜然寒風生。幸遭聖明時，功業猶未成。
奈何懷良圖，鬱悒獨愁坐（一作空獨坐）。杖策尋英豪，立談乃知我。
崔公生民秀，緬邈青雲姿。制作參造化，託諷含神祇。
海嶽尚可傾，吐諾終不移。是時霜飆寒，逸興臨華池。
起舞拂長劍，四座皆揚眉。因得窮懽情，贈我以新詩。
又結汗漫期，九垓遠相待。舉身憩蓬壺，濯足弄滄海。
從此凌倒景，一去無時還。朝遊明光宮，暮入閶闔關。
但得長把袂，何必嵩丘山。
[頁]卷,冊....[1814]178,5
第457筆
　　　　以詩代書答元丹丘　李白
青鳥（一作烏）海上來，今朝發何處。口銜雲錦字（一作書），與我忽飛去。
鳥去凌紫煙，書留綺窗前。開緘方（一作時）一笑，乃是故人傳。
故人深相勗，憶我勞心曲。離居在咸陽，三見秦草綠。
置書雙袂間，引領不暫閒。長望（一作歎）杳難見，浮雲橫遠山。
[頁]卷,冊....[1814]178,5
第458筆
　　　　金門答蘇秀才　李白
君還石門日，朱火始改木。春草如有情，山中尚含綠。
折芳愧遙憶，永路當日勗。遠見故人心，平生以此足。
巨海納百川，麟閣多才賢。獻書入金闕，酌醴奉瓊筵。
屢忝白雲唱，恭聞黃竹篇。恩光照拙薄，雲漢希騰遷。
銘鼎徜云遂，扁丹方渺然。我留在金門，君去臥丹壑。
未果三山期，遙欣一丘樂。玄珠寄象罔，赤水非寥廓。
願狎東海鷗，共營西山藥。棲巖君寂滅，處世余龍蠖。
良辰不同賞，永日應閒居。鳥吟簷間樹，花[1814]落窗下書。
緣溪見綠篠，隔岫窺紅蕖。採薇行笑歌，眷我情何已。
月出石鏡間，松鳴風琴裏。得心自虛妙，外物空頹靡。
身世如兩忘，從君老煙水。
[頁]卷,冊....[1815]178,5
第459筆
　　　　酬坊州王司馬與閻正字對雪見贈　李白
遊子東南來，自宛適京國。飄然無心雲，倏忽復西北。
訪戴昔未偶，尋嵇此相得。愁顏發新懽，終宴敘前識。
閻公漢庭舊，沈鬱富才力。價重銅龍樓，聲高重門側。
寧期此相遇，華館陪遊息。積雪明遠峰，寒城鎖春色。
主人蒼生望，假我青雲翼。風水如見資，投竿佐皇極。
[頁]卷,冊....[1815]178,5
第460筆
　　　　酬中都小吏攜斗酒雙魚於逆旅見贈　李白
魯酒若琥珀（一作琥珀色），汶魚紫錦鱗。山東豪吏有俊氣，手攜（一作持）此物贈遠人。
意氣相傾兩相顧，斗酒雙魚表情素（一本此下有酒來我飲之，鱠作別離處二句）。雙鰓呀呷鰭鬣張，蹳刺銀盤欲飛去。
呼兒拂几霜刃揮，紅肌花落白雪霏。為君下箸一餐飽（一作罷），醉著金鞍上馬歸。
[頁]卷,冊....[1815]178,5
第461筆
　　　　酬張卿夜宿南陵見贈　李白
月出魯城東，明如天上雪。魯女驚莎雞，鳴機應秋節。
當君相思夜，火落金風高。河漢挂戶牖，欲濟無輕舠。
我昔辭林丘，雲龍忽相見。客星動太微，朝去洛陽殿。
爾來得茂彥，七葉仕漢餘。身為下邳客，家有圯橋書。
傅說未夢時，終當起巖野。萬古騎辰星，光輝照天下。
與君各未遇，長策委蒿萊。寶刀隱玉匣，鏽澀空莓苔。
遂令世上愚，輕我土與灰。一朝攀龍去，黽安在哉。
故山定有酒，與爾傾金罍。
[頁]卷,冊....[1815]178,5
第462筆
　　　　酬岑勳見尋就元丹丘對酒相待以詩見招[1815]　李白
黃鶴東南來，寄書寫心曲。倚松開其緘，憶我腸斷續。
不以千里遙，命駕來相招。中逢元丹丘，登嶺宴碧霄。
對酒忽思我，長嘯臨清飆。蹇予未相知，茫茫綠雲垂。
俄然素書及，解此長渴飢。策馬望山月，途窮造階墀。
喜茲一會面，若睹瓊樹枝。憶君我遠來，我懽方速至。
開顏酌美酒，樂極忽成醉。我情既不淺，君意方亦深。
相知兩相得，一顧輕千金。且向山客笑，與君論素心。
[頁]卷,冊....[1816]178,5
第463筆
　　　　答從弟幼成過西園見贈　李白
一身自瀟灑，萬物何囂諠。拙薄謝明時，棲閒歸故園。
二季過舊壑，四鄰馳華軒。衣劍照松宇，賓徒光石門。
山童薦珍果，野老開芳樽。上陳樵漁事，下敘農圃言。
昨來荷花滿，今見蘭苕繁。一笑復一歌，不知夕景昏。
醉罷同所樂，此情難具論。
[頁]卷,冊....[1816]178,5
第464筆
　　　　酬王補闕惠翼莊廟宋丞泚贈別　李白
學道三千（一作十）春，自言羲和人。軒蓋宛若夢，雲松長相親。
偶將二公合，復與三山鄰。喜結海上契，自為天外賓。
鸞翮我先鎩，龍性君莫馴。朴散不尚古，時訛皆失真。
勿踏荒溪坡，朅來浩然律。薜帶何辭楚，桃源堪避秦。
世迫且離別，心在期隱淪。酬贈非炯誡，永言銘佩紳。
[頁]卷,冊....[1816]178,5
第465筆
　　　　酬裴侍御對雨感時見贈　李白
雨色秋來寒，風嚴清江爽。孤高繡衣人，瀟灑青霞賞。
平生多感激，忠義非外獎。禍連積怨生，事及徂川往。
楚邦有壯士，鄢郢翻掃蕩。申包哭秦庭，泣血將安仰。
鞭屍辱已及，堂上羅宿莽。頗似今之人，蟊賊（一作）陷忠讜。
渺然一水隔，何由稅歸鞅。日夕聽猿怨，懷賢盈夢想。
[頁]卷,冊....[1816]178,5
第466筆
　　　　酬崔侍御（一本此下有成甫二字）　李白
嚴陵不從萬乘遊，歸臥空山釣碧流。自是客星辭帝座，元非太白醉揚州。
[頁]卷,冊....[1817]178,5
第467筆
　　　　翫月金陵城西孫楚酒樓達曙歌吹日晚乘醉著紫綺裘烏紗巾與酒客數人棹歌秦淮往石頭訪崔四侍御　李白
昨玩西城月，青天垂玉鉤。朝沽金陵酒，歌吹孫楚樓。
忽憶繡衣人，乘船往石頭。草裹烏紗巾，倒被紫綺裘。
兩岸拍手笑，疑是王子猷。酒客十數公，崩騰醉中流。
謔浪棹海客，喧呼傲陽侯。半道逢吳姬，卷簾出揶揄。
我憶君到此，不知狂與羞。一月（一作月下）一見君，三杯便回橈。
舍舟共連袂，行上南渡橋。興發歌綠水，秦客為之搖。
雞鳴復相招，清宴逸雲霄。贈我數百字，字字凌風飆。
繫之衣裘上，相憶每長謠。
[頁]卷,冊....[1817]178,5
第468筆
　　　　江上答崔宣城　李白
太華三芙蓉，明星玉女峰。尋仙下西嶽，陶令忽相逢。
問我將何事，湍波歷幾重。貂裘非季子，鶴氅似王恭。
謬忝燕臺召，而陪郭隗蹤。水流知入海，雲去或從龍。
樹繞蘆洲月，山鳴鵲鎮鐘。還期如可訪，台嶺蔭長松。
[頁]卷,冊....[1817]178,5
第469筆
　　　　答族侄僧中孚贈玉泉仙人掌茶（并序）　李白
　　余聞荊州玉泉寺近清溪諸山，山洞往往有乳窟，窟中多玉泉交流，其
　　中有白蝙蝠，大如鴉，按仙經，蝙蝠一名仙鼠，千歲之後，體白如雪
　　，棲則倒懸，蓋飲乳水而長生也，其水邊處處有茗草羅生，枝葉如碧
　　玉，唯玉泉真公常采而飲之，年八十餘歲，顏色如桃李，而此茗清香
　　滑熟，異於他者，所以能還童振枯，扶人壽也。余遊金陵，見宗僧中
　　孚，示[1817}余茶數十片，拳然重疊，其狀如手，號為仙人掌茶，蓋
　　新出乎玉泉之山，曠古未覿，因持之見遺，兼贈詩，要余答之，遂有
　　此作，後之高僧大隱，知仙掌茶發乎中孚禪子及青蓮居士李白也。
常聞玉泉山，山洞多乳窟。仙鼠如白鴉，倒懸清溪月。
茗生此中石，玉泉流不歇。根柯灑芳津，採服潤肌骨。
叢（一作楚）老卷綠葉，枝枝相接連。曝成仙人掌，似拍洪崖肩。
舉世未見之，其名定誰傳。宗英乃禪伯，投贈有佳篇。
清鏡燭無鹽，顧慚西子妍。朝坐有餘興，長吟播諸天。
[頁]卷,冊....[1818]178,5
第470筆
　　　　酬裴侍御留岫師彈琴見寄　李白
君同鮑明遠，邀彼休上人。鼓琴亂白雪，秋變江上春。
瑤草綠未衰，攀翻寄情親。相思兩不見，流淚空盈巾。
[頁]卷,冊....[1818]178,5
第471筆
　　　　張相公出鎮荊州尋除太子詹事余時流夜郎行至江夏與張公去千里公因太府丞王昔使車寄羅衣二事及五月五日贈余詩余答以此詩　李白
張衡殊不樂，應有四愁詩。慚君錦繡段，贈我慰相思。
鴻鵠復矯翼，鳳凰憶故池。榮樂一如此，商山老紫芝。
[頁]卷,冊....[1818]178,5
第472筆
　　　　醉後答丁十八以詩譏余搥碎黃鶴樓（此詩，楊慎云是偽作）　李白
黃鶴高樓已搥碎，黃鶴仙人無所依。黃鶴上天訴玉帝，卻放黃鶴江南歸。
神明太守再雕飾，新圖粉壁還芳菲。一州笑我為狂客，少年往往來相譏。
君平簾下誰家子，云是遼東丁令威。作詩調我驚逸興，白雲遶筆窗前飛。
待取明朝酒醒罷，與君爛漫尋春暉。
[頁]卷,冊....[1818]178,5
第473筆
　　　　答裴侍御先行至石頭驛以書見招期月滿泛洞庭　李白
君至石頭驛，寄書黃鶴樓。開緘識遠意，速此南行舟。
風水無定準，湍波或（一作成）滯留。憶昨新月生，西簷若瓊鉤。
今來何所似，破鏡懸清秋。恨不三五明，平湖泛澄流。
此歡竟莫遂，狂（一作枉）殺王子猷。巴陵定遙遠，持贈解人憂。
[頁]卷,冊....[1819]178,5
第474筆
　　　　答高山人兼呈權顧二侯　李白
虹霓掩天光，哲后起康濟。應運生夔龍，開元掃氛翳。
太微廓金鏡，端拱清遐裔。輕塵集嵩嶽，虛點盛明意。
謬揮紫泥詔，獻納青雲際。讒惑英主心，恩疏佞臣計。
彷徨庭闕下，歎息光陰逝。未作仲宣詩，先流賈生涕。
挂帆秋江上，不為雲羅制。山海向東傾，百川無盡勢。
我於鴟夷子，相去千餘歲。運闊英達稀，同風遙執袂。
登艫望遠水，忽見滄浪枻。高士何處來，虛舟渺安繫。
衣貌本淳古，文章多佳麗。延引故鄉人，風義未淪替。
顧侯達語默，權子識通蔽。曾是無心雲，俱為此留滯。
雙萍易飄轉，獨鶴思凌厲。明晨去瀟湘，共謁蒼梧帝。
[頁]卷,冊....[1819]178,5
第475筆
　　　　答杜秀才五松見贈（五松山在南陵銅坑西五六里）　李白
昔獻長楊賦，天開雲雨歡。當時待詔承明裏，皆道揚雄才可觀。
敕賜飛龍二天馬，黃金絡頭白玉鞍。浮雲蔽日去不返，總為秋風摧紫蘭。
角巾東出商山道，採秀行歌詠芝草。路逢園綺笑向人，兩君解來一何好。
聞道金陵龍虎盤，還同謝朓望長安。千峰夾水向秋浦，五松名山當夏寒。
銅井炎爐歊九天，赫如鑄鼎荊山前。陶公瞿鑠呵赤電，回祿睢盱揚紫煙。
此中豈是久留處，便欲燒丹從列仙。愛聽松風且高臥，颼颼吹[1819]盡炎氛（一作風）過。
登崖獨立望九州，陽春欲奏誰相和。聞君往年遊錦城，章仇尚書倒屣迎。
飛箋絡繹奏明主，天書降問迴恩榮。骯髒不能就珪組，至今空揚高蹈名。
夫子工文絕世奇，五松新作天下推。吾非謝尚邀彥伯，異代風流各一時。
一時相逢樂在今，袖拂白雲開素琴。彈為三峽流泉音，從茲一別武陵去。
去後桃花春水深。
[頁]卷,冊....[1820]178,5
第476筆
　　　　至陵陽山登天柱石酬韓侍御見招隱黃山　李白
韓眾騎白鹿，西往華山中。玉女千餘人，相隨在雲空。
見我傳祕訣，精誠與天通。何意到陵陽，遊目送飛鴻。
天子昔避狄，與君亦乘驄。擁兵五陵下，長策遏胡戎。
時泰解繡衣，脫身若飛蓬。鸞鳳翻羽翼，啄粟坐樊籠。
海鶴一笑之，思歸向遼東。黃山過石柱，巘崿上攢叢。
因巢翠玉樹，忽見浮丘公。又引王子喬，吹笙舞松風。
朗詠紫霞篇，請開蕊珠宮。步綱繞碧落，倚樹招青童。
何日可攜手，遺形入無窮。
[頁]卷,冊....[1820]178,5
第477筆
　　　　酬崔十五見招　李白
爾有鳥跡書，相招琴溪飲。手跡尺素中，如天落雲錦。
讀罷向空笑，疑君在我前。長吟字不滅，懷袖且三年。
[頁]卷,冊....[1820]178,5
第478筆
　　　　答王十二寒夜獨酌有懷（此詩，蕭士贇云是偽作）　李白
昨夜吳中雪，子猷佳興發。萬里浮雲卷碧山，青天中道流孤月。
孤月滄浪河漢清，北斗錯落長庚明。懷余對酒夜霜白，玉床金井水崢嶸。
人生飄忽百年內，且須酣暢萬古情。君不能狸膏金距學鬥雞，坐令鼻息吹虹霓。
君不能學哥舒橫行青海夜帶刀，西屠石堡取紫袍。吟詩作賦北窗裏，萬言不直一杯水。
世人聞[1820]此皆掉頭，有如東風射馬耳。魚目亦笑我，請（一作謂）與明月同。
驊騮拳跼不能食，蹇驢得志鳴春風。折楊皇華合流俗，晉君聽琴枉清角。
巴人誰肯和陽春，楚地由來賤奇璞。黃金散盡交不成，白首為儒身被輕。
一談一笑失顏色，蒼蠅貝錦喧謗聲。曾參豈是殺人者，讒言三及慈母驚。
與君論心握君手，榮辱於余亦何有。孔聖猶聞傷鳳麟，董龍更是何雞狗。
一生傲岸苦不諧，恩疏媒勞志多乖。嚴陵高揖漢天子，何必長劍拄頤事玉階。
達亦不足貴，窮亦不足悲。韓信羞將絳灌比，禰衡恥逐屠沽兒。
君不見李北海，英風豪氣今何在。君不見裴尚書，土墳三尺蒿棘（一作下）居。
少年早欲五湖去，見此彌將鐘鼎疏。
[頁]卷,冊....[1821]178,5
第479筆
　　　　遊南陽白水登石激作　李白
朝涉白水源，暫與人俗疏。島嶼佳境色，江天涵清虛。
目送去海雲，心閒遊川魚。長歌盡落日，乘月歸田廬。
[頁]卷,冊....[1822]179,5
第480筆
　　　　遊南陽清泠泉　李白
惜彼落日暮，愛此寒泉清。西輝逐流水，蕩漾遊子情。
空歌望雲月，曲盡長松聲。
[頁]卷,冊....[1822]179,5
第481筆
　　　　尋魯城北范居士失道落蒼耳中見范置酒摘蒼耳作　李白
雁度秋色遠，日靜無雲時。客心不自得，浩漫將何之。
忽憶范野人，閒園養幽姿。茫然起逸興，但恐行來遲。
城壕失往路，馬首迷荒陂。不惜翠雲裘，遂為蒼耳欺。
入門且一笑，把臂君為誰。酒客愛秋蔬，山盤薦霜梨。
他筵不下箸，此席忘朝飢。酸棗垂北郭，寒瓜蔓東籬。
還傾四五酌，自詠猛虎詞。近作十日歡，遠為千載期。
風流自簸蕩，謔浪偏相宜。酣來上馬去，卻笑高陽池。
[頁]卷,冊....[1822]179,5
第482筆
　　　　東魯門泛舟二首　李白
日落沙明天倒開，波搖石動水縈迴。輕舟泛月尋溪轉，疑是山隱雪後來。
[1822]
水作青龍盤石堤，桃花夾岸魯門西。若教月下乘舟去，何啻風流到剡溪。

[頁]卷,冊....[1823]179,5
第483筆
　　　　秋獵孟諸夜歸置酒單父東樓觀妓　李白
傾暉速短炬，走海無停川。冀餐圓丘草，欲以還頹年。
此事不可得，微生若浮煙。駿發跨名駒，雕弓控鳴弦。
鷹豪魯草白，狐兔多肥鮮。邀遮相馳逐，遂出城東田。
一掃四野空，喧呼鞍馬前。歸來獻所獲，炮炙宜霜天。
出舞兩美人，飄颻若雲仙。留歡不知疲，清曉方來旋。
[頁]卷,冊....[1823]179,5
第484筆
　　　　遊泰山六首（天寶元年四月，從故御道上泰山）　李白
四月上泰山，石屏（一作平）御道開。六龍過萬壑，澗谷隨縈迴。
馬跡遶碧峰，于今滿青苔。飛流灑絕巘，水急松聲哀。
北眺崿嶂奇，傾崖向東摧。洞門閉石扇，地底興雲雷。
登高望蓬瀛，想象金銀臺。天門一長嘯，萬里清風來。
玉女四五人，飄颻下九垓。含笑引素手，遺我流霞杯。
稽首再拜之，自愧非仙才。曠然小宇宙，棄世何悠哉。

清曉騎白鹿，直上天門山。山際逢羽人，方瞳好容顏。
捫蘿欲就語，卻掩青雲關。遺我鳥跡書，飄然落巖間。
其字乃上古，讀之了不閑。感此三歎息，從師方未還。

平明登日觀，舉手開雲關。精神四飛揚，如出天地間。
黃河從西來，窈窕入遠山。憑崖攬（一作覽）八極，目盡長空閒。
偶然值青童，綠髮雙雲鬟。笑我晚學仙，蹉跎凋朱顏。
躊躇忽不見，浩蕩難追攀。

清齋三千（一作十）日，裂素寫道經。吟誦有所得，眾神衛我形。
雲行信長風，颯若羽翼生。攀崖上日觀，伏檻窺東暝。
海色動遠山，天雞已先鳴。銀臺出倒景，白浪翻長鯨。
安得不死藥，高飛向蓬瀛。
[1823]
日觀東北傾，兩崖夾雙石。海水落眼前，天光遙（一作搖）空碧。
千峰爭攢聚，萬壑絕凌歷。緬彼鶴上仙，去無雲中跡。
長松入雲（一作霄）漢，遠望不盈尺。山花異人間，五月雪中白。
終當遇安期，於此鍊玉液。

朝飲王母池，暝投天門關。獨抱綠綺琴，夜行青山間。
山明月露白，夜靜松風歇。仙人遊碧峰，處處笙歌發。
寂靜（一作聽）娛清暉，玉真連翠微。想象鸞鳳舞，飄颻龍虎衣。
捫天摘匏瓜，恍惚不憶歸。舉手弄清淺，誤攀織女機。
明晨坐相失，但見五雲飛。

[頁]卷,冊....[1824]179,5
第485筆
　　　　秋夜與劉碭山泛宴喜亭池　李白
明宰試舟楫，張燈宴華池。文招梁苑客，歌動郢中兒。
月色望不盡，空天交相宜。令人欲泛海，只待長風吹。
[頁]卷,冊....[1824]179,5
第486筆
　　　　攜妓登梁王棲霞山孟氏桃園中　李白
碧草已滿地，柳與梅爭春。謝公自有東山妓，金屏笑坐如花人。
今日非昨日，明日還復來。白髮對綠酒，強歌心已摧。
君不見梁王池上月，昔照梁王樽酒中。梁王已去明月在，黃鸝愁醉啼春風。
分明感激眼前事，莫惜醉臥桃園東。
[頁]卷,冊....[1824]179,5
第487筆
　　　　與從姪杭州刺史良遊天竺寺　李白
挂席凌蓬丘，觀濤憩樟樓。三山動逸興，五馬同遨遊。
天竺森在眼，松風颯驚秋。覽雲測變化，弄水窮清幽。
疊嶂隔遙海，當軒寫歸流。詩成傲雲月，佳趣滿吳洲。
[頁]卷,冊....[1824]179,5
第488筆
　　　　同友人舟行遊台越作[1824]　李白
楚臣傷江楓，謝客拾海月。懷沙去瀟湘，挂席泛溟渤。
蹇予訪前跡，獨往造窮髮。古人不可攀，去若浮雲沒。
願言弄倒景，從此鍊真骨。華頂窺絕溟，蓬壺望超忽。
不知青春度，但怪綠芳歇。空持釣鼇心，從此謝魏闕。
[頁]卷,冊....[1825]179,5
第489筆
　　　　下終南山過斛斯山人宿置酒　李白
暮從碧山下，山月隨人歸。卻顧所來徑，蒼蒼橫翠微。
相攜及田家，童稚開荊扉。綠竹入幽徑，青蘿拂行衣。
歡言得所憩，美酒聊共揮。長歌吟松風，曲盡河星（一作星河）稀。
我醉君復樂，陶然共忘機。
[頁]卷,冊....[1825]179,5
第490筆
　　　　朝下過盧郎中敘舊遊　李白
君登金華省，我入銀臺門。幸遇（一作逢）聖明主，俱承雲雨恩。
復此休浣時，閒為疇昔言。卻話山海事，宛然林壑存。
明湖思曉月，疊嶂憶清猿。何由返初服，田野醉芳樽。
[頁]卷,冊....[1825]179,5
第491筆
　　　　侍從遊宿溫泉宮作　李白
羽林十二將，羅列應星文。霜仗懸秋月，霓旌卷夜雲。
嚴更千戶肅，清樂九天聞。日出瞻佳氣，蔥蔥繞聖君。
[頁]卷,冊....[1825]179,5
第492筆
　　　　邯鄲南亭觀妓　李白
歌鼓（一作妓）燕趙兒，魏姝弄鳴絲。粉色豔日（一作月）彩，舞袖（一作衫）拂花枝。
把酒顧美人，請歌邯鄲詞。清箏何繚繞，度曲綠雲垂。
平原君安在，科斗生古池。座客三千人，于今知有誰。
我輩不作樂，但為後代悲。
[頁]卷,冊....[1825]179,5
第493筆
　　　　春日遊羅敷潭[1825]　李白
行歌入谷口，路盡無人躋。攀崖度絕壑，弄水尋迴溪。
雲從石上起，客到花間迷。淹留未盡興，日落群峰西。
[頁]卷,冊....[1826]179,5
第494筆
　　　　春陪商州裴使君遊石娥溪（時欲東歸，遂有此贈）　李白
裴公有仙標，拔俗數千丈。澹蕩滄洲雲，飄颻紫霞想。
剖竹商洛間，政成心已閒。蕭條出世表，冥寂閉玄關。
我來屬芳節，解榻時相悅。褰帷對雲峰，揚袂指松雪。
暫出東城邊，遂遊西巖前。橫天聳翠壁，噴壑鳴紅泉。
尋幽殊未歇，愛此春光發。溪傍饒名花，石上有好月。
命駕歸去來，露華生翠（一作綠）苔。淹留惜將晚，復聽清猿哀。
清猿斷人腸，遊子思故鄉。明發首東路，此懽焉可忘。
[頁]卷,冊....[1826]179,5
第495筆
　　　　陪從祖濟南太守泛鵲山湖三首　李白
初謂鵲山近，寧知湖水遙。此行殊訪戴，自可緩歸橈。

湖闊數千里，湖光搖碧山。湖西正有月，獨送李膺還。

水入北湖去，舟從南浦回。遙看鵲山轉，卻似送人來。

[頁]卷,冊....[1826]179,5
第496筆
　　　　春日陪楊江寧及諸官宴北湖感古作　李白
昔聞顏光祿，攀龍宴京（一作重，一作明）湖。樓船入天鏡，帳殿開雲衢。
君王歌大風，如樂豐沛都。延年獻佳作，邈與詩人俱。
我來不及此，獨立鐘山孤。楊宰穆清風（一作飆），芳聲騰海隅。
英僚滿四座，粲若瓊林敷。鷁首弄倒景，蛾眉綴明珠。
新弦採（一作來）梨園，古舞嬌吳歈。曲度繞雲（一作清）漢，聽者皆歡娛。
雞棲何嘈嘈，沿（一作江）月沸笙竽。古之帝宮苑，令乃人樵蘇。
感此勸一觴，願君覆瓢壺。榮盛（一作盛時）當作樂，無令後賢吁。
[頁]卷,冊....[1826]179,5
第497筆
　　　　宴鄭參卿山池　李白
爾恐碧草晚，我畏朱顏移。愁看楊花飛，置酒正相宜。
歌聲送落日，舞影回清池。今夕不盡杯，留歡更邀誰。
[頁]卷,冊....[1827]179,5
第498筆
　　　　遊謝氏山亭　李白
淪老臥江海，再歡天地清。病閒久寂寞，歲物徒芳榮。
借君西池遊，聊以散我情。掃雪松下去，捫蘿石道行。
謝公池塘上，春草颯已生。花枝拂人來，山鳥向我鳴。
田家有美酒，落日與之傾。醉罷弄歸月，遙欣稚子迎。
[頁]卷,冊....[1827]179,5
第499筆
　　　　把酒問月（故人賈淳令予問之）　李白
青天有月來幾時，我今停杯一問之。人攀明月不可得，月行卻與人相隨。
皎如飛鏡臨丹闕，綠煙滅盡清輝發。但見宵從海上來，寧知曉向雲間沒。
白兔擣藥秋復春，嫦娥孤棲與誰鄰。今人不見古時月，今月曾經照古人。
古人今人若流水，共看明月皆如此。唯願當歌對酒時，月光長照金樽裏。
[頁]卷,冊....[1827]179,5
第500筆
　　　　同族姪評事黯遊昌禪師山池二首　李白
遠公愛康樂，為我開禪關。蕭然松石下，何異清涼山。
花將色不染，水與心俱閒。一坐度小劫，觀空天地間。

客來花雨際，秋水落金池。片石寒青錦，疏楊挂綠絲。
高僧拂玉柄，童子獻霜梨。惜去愛佳景，煙蘿欲暝時。

[頁]卷,冊....[1827]179,5
第501筆
　　　　金陵鳳凰臺置酒　李白
置酒延落景，金陵鳳凰臺。長波寫萬古，心與雲俱開。
借問往昔時，鳳凰為誰來。鳳凰去已久，正當今日迴。
明君越羲軒，天老坐三台。豪士無所用，彈弦醉金罍。
東風吹山花，安可不盡杯。六帝沒幽草，深宮冥綠苔。
置酒勿復道，歌鐘但相摧。
[頁]卷,冊....[1828]179,5
第502筆
　　　　秋浦清溪雪夜對酒客有唱山鷓鴣者　李白
披君（一作我）貂襜褕，對君白玉壺。雪花酒上滅，頓覺夜寒無。
客有桂陽至，能吟山鷓鴣。清風動窗竹，越鳥起相呼。
持此足為樂，何煩笙與竽。
[頁]卷,冊....[1828]179,5
第503筆
　　　　與周剛清溪玉鏡潭宴別（潭在秋浦桃樹陂下，余新名此潭）　李白
康樂上官去，永嘉遊石門。江亭（一作中）有孤嶼，千載跡猶存。
我來游（一作憩）秋浦，三入桃陂源。千峰照積雪，萬壑盡啼猿。
興與謝公合，文因周子論。掃崖去落葉，席（一作帶）月開清樽。
溪當大樓南，溪水正南奔。迴作玉鏡潭，澄明洗心魂。
此中得佳境，可以絕囂喧。清夜方歸來，酣歌出平原。
別後經此地，為余謝蘭蓀。
[頁]卷,冊....[1828]179,5
第504筆
　　　　遊秋浦白笴陂二首　李白
何處夜行好，月明白笴陂。山光搖積雪，猿影挂寒枝。
但恐佳景晚，小令歸棹移。人來有清興，及此有相思。

白笴夜長嘯，爽然溪谷寒。魚龍動陂水，處處生波瀾。
天借一明月，飛來碧雲端。故鄉不可見，腸斷正西看。

[頁]卷,冊....[1828]179,5
第505筆
　　　　宴陶家亭子　李白
曲巷幽人宅，高門大士家。池開照膽鏡，林吐破顏花。
綠水藏春日，青軒祕晚霞。若聞弦管妙，金谷不能誇。
[頁]卷,冊....[1829]179,5
第506筆
　　　　在水軍宴韋司馬樓船觀妓　李白
搖曳帆在空，清流（一作川）順歸風。詩因鼓吹發，酒為劍歌雄。
對舞青樓妓，雙鬟白玉童。行雲且莫去，留醉楚王宮。
[頁]卷,冊....[1829]179,5
第507筆
　　　　流夜郎至江夏陪長史叔及薛明府宴興德寺南閣　李白
紺殿橫江上，青山落鏡中。岸迴沙不盡，日映水成空。
天樂流（一作聞）香閣，蓮舟颺晚風。恭陪竹林宴，留醉與陶公。
[頁]卷,冊....[1829]179,5
第508筆
　　　　泛沔州城南郎官湖（并序）　李白
　　乾元歲，秋八月，白遷於夜郎，遇故人尚書郎張謂出使夏口，沔州牧
　　杜公，漢陽宰王公，觴于江城之南湖，樂天下之再平也，方夜，水月
　　如練，清光可掇，張公殊有勝概，四望超然，乃顧白曰：此湖古來賢
　　豪遊者非一，而枉踐佳景，寂寥無聞，夫子可為我標之嘉名，以傳不
　　朽。白因舉酒酹水，號之曰郎官湖，亦猶鄭圃之有僕射陂也，席上文
　　士輔翼岑靜，以為知言，乃命賦詩紀事，刻石湖側，將與大別山共相
　　磨滅焉。
張公多逸興，共泛沔城隅。當時秋月好，不減武昌都。
四座醉清光，為歡古來無。郎官愛此水，因號郎官湖。
風流若未減，名與此山俱。
[頁]卷,冊....[1829]179,5
第509筆
　　　　陪侍郎叔遊洞庭醉後三首　李白
今日竹林宴，我家賢侍郎。三杯容小阮，醉後發清狂。

船上齊橈樂，湖心泛月歸。白鷗閒不去，爭拂酒筵飛。

卻君山好，平鋪湘水流。巴陵無限酒，醉殺洞庭秋。

[頁]卷,冊....[1830]179,5
第510筆
　　　　夜泛洞庭尋裴侍御清酌　李白
日晚湘水綠，孤舟無端倪。明湖漲秋月，獨泛巴陵西。
過憩裴逸人，巖居陵丹梯。抱琴出深竹，為我彈雞。
曲盡酒亦傾，北窗醉如泥。人生且行樂，何必組與珪。
[頁]卷,冊....[1830]179,5
第511筆
　　　　陪族叔刑部侍郎曄及中書賈舍人至遊洞湖五首　李白
洞庭西望楚江分，水盡南天不見雲。日落長沙秋色遠，不知何處弔湘君。

南湖秋水夜無煙，耐可乘流直上天。且就（一作問）洞庭賒月色，將船買酒白雲邊。

洛陽才子謫湘川，元禮同舟月下仙。記得長安還欲笑，不知何處是西天。

洞庭湖西秋月輝，瀟湘江北早鴻飛。醉客滿船歌白苧，不知霜露入秋衣。

帝子瀟湘去不還，空餘秋草洞庭間。淡掃明湖開玉鏡，丹青畫出是君山。

[頁]卷,冊....[1830]179,5
第512筆
　　　　楚江黃龍磯南宴楊執戟治樓　李白
五月入五洲，碧山對青樓。故人楊執戟，春賞楚江流。
一見醉（一作波）漂月，三杯歌（一作縱）棹謳。桂枝攀不盡，他日更相求。
[頁]卷,冊....[1830]179,5
第513筆
　　　　銅官山醉後絕句　李白
我愛銅官樂，千年未擬還。要須迴舞袖，拂盡五松山。
[頁]卷,冊....[1831]179,5
第514筆
　　　　與南陵常贊府遊五松山（山在南陵銅井西五里，有古精舍）　李白
安石泛溟渤，獨嘯長風還。逸韻動海上，高情出人間。
靈異可並跡，澹然與世閒。我來五松下，置酒窮躋攀。
徵古絕遺老，因名五松山。五松何清幽，勝境美沃州。
蕭颯鳴洞壑，終年風雨秋。響入百泉去，聽如三峽流。
剪竹掃天花，且從傲吏遊。龍堂若可憩，吾欲歸精修。
[頁]卷,冊....[1831]179,5
第515筆
　　　　宣城青溪（一作入清溪山）　李白
青溪勝桐廬，水木有佳色。山貌日高古，石容天傾側。
綵鳥昔未名，白猿初相識。不見同懷人，對之空歎息。
[頁]卷,冊....[1831]179,5
第516筆
　　　　與謝良輔遊涇川陵巖寺　李白
乘君素舸泛涇西，宛似雲門對若溪。且從康樂尋山水，何必東遊入會稽。
[頁]卷,冊....[1831]179,5
第517筆
　　　　遊水西簡鄭明府　李白
天宮水西寺，雲錦照東郭。清湍鳴迴溪，綠水遶飛閣。
涼風日瀟灑，幽客時憩泊。五月思貂裘，謂言秋霜落。
石蘿引古蔓，岸筍開新籜。吟玩空復情，相思爾佳作。
鄭公詩人秀，逸韻宏寥廓。何當一來遊，愜我雪山諾。
[頁]卷,冊....[1831]179,5
第518筆
　　　　九日登山　李白
淵明歸去來，不與世相逐。為無杯中物，遂偶本州牧。
因招白衣人，笑酌黃花菊。我來不得意，虛過重陽[1831]時。
題輿何俊發，遂結城南期。築土按響山，俯臨宛水湄。
胡人叫玉笛，越女彈霜絲。自作英王冑，斯樂不可窺。
赤鯉湧琴高，白龜道馮夷。靈仙如彷彿，奠酹遙相知。
古來登高人，今復幾人在。滄洲違宿諾，明日猶可待。
連山似驚波，合沓出溟海。揚袂揮四座，酩酊安所知。
齊歌送清揚，起舞亂參差。賓隨落葉散，帽逐秋風吹。
別後登此臺，願言長相思。
[頁]卷,冊....[1831]179,5
第519筆
　　　　九日　李白
今日雲景好，水綠秋山明。攜壺酌流霞，搴菊泛寒榮。
地遠松石古，風揚弦管清。窺觴照歡顏，獨笑還自傾。
落帽醉山月，空歌懷友生。
[頁]卷,冊....[1832]179,5
第520筆
　　　　九日龍山飲　李白
九日龍山飲，黃花笑逐臣。醉看風落帽，舞愛月留人。
[頁]卷,冊....[1832]179,5
第521筆
　　　　九月十日即事　李白
昨日登高罷，今朝更舉觴。菊花何太苦，遭此兩重陽。
[頁]卷,冊....[1832]179,5
第522筆
　　　　陪族叔當塗宰遊化城寺升公清風亭　李白
化城若化出，金榜天宮開。疑是海上雲，飛空結樓臺。
升公湖上（一作山）秀，粲然有辯才。濟人不利己，立俗無嫌猜。
了見水中月，青蓮出塵埃。閒居清風亭，左右清風來。
當暑陰廣殿，太陽為裴回。茗酌待幽客，珍盤薦彫梅。
飛文何灑落，萬象為之摧。季父擁鳴琴，德聲布雲雷。
雖遊道林室，亦舉陶潛杯。清樂動諸天，長松自吟哀。
留歡若可盡，劫石乃成灰。
[頁]卷,冊....[1832]179,5
第523筆
　　　　登錦城散花樓　李白
日照錦城頭，朝光散花樓。金窗夾繡戶，珠箔懸銀（一作瓊）鉤。
飛梯綠雲中，極目散我憂（一作愁）。暮雨向三峽，春江繞雙流。
今來一登望，如上九天遊。
[頁]卷,冊....[1833]180,6
第524筆
　　　　登峨眉山　李白
蜀國多仙山，峨眉邈難匹。周流試登覽，絕怪安可息。
青冥倚天開（一作關），彩錯疑畫出。泠然紫霞賞，果得錦囊術。
雲間吟瓊簫，石上弄寶瑟。平生有微尚，歡笑自此畢。
煙容如在顏，塵累忽相失。儻逢騎羊子，攜手凌白日。
[頁]卷,冊....[1833]180,6
第525筆
　　　　大庭庫　李白
朝登大庭庫，雲物何蒼然。莫辨陳鄭火，空霾鄒魯煙。
我來尋梓慎，觀化入寥天。古木朔氣多，松風如五弦。
帝圖終冥沒，歎息滿山川。
[頁]卷,冊....[1833]180,6
第526筆
　　　　登單父陶少府半月臺　李白
陶公有逸興，不與常人俱。築臺像半月，迴向（一作迥出）高城隅。
置酒望白雲，商（一作高）飆起寒梧。秋山入遠[1833]海，桑柘羅平蕪。
水色淥且明（一作清），令人思鏡湖。終當過江去，愛此暫踟躕。
[頁]卷,冊....[1834]180,6
第527筆
　　　　天台曉望　李白
天台鄰四明，華頂高百越。門標赤城霞，樓棲滄島月。
憑高登遠覽，直下見溟渤。雲垂大鵬翻，波動巨鼇沒。
風潮爭洶湧，神怪何翕忽。觀奇跡無倪，好道心不歇。
攀條摘朱實，服藥鍊金骨。安得生羽毛，千春臥蓬闕。
[頁]卷,冊....[1834]180,6
第528筆
　　　　早望海霞邊　李白
四明三千里，朝起赤城霞。日出紅光散，分輝照雪崖。
一餐嚥瓊液，五內發金沙。舉手何所待，青龍白虎車。
[頁]卷,冊....[1834]180,6
第529筆
　　　　焦山望寥山　李白
石壁望松寥，宛然在碧霄。安得五綵虹，駕天作長橋。
仙人如愛我，舉手來相招。
[頁]卷,冊....[1834]180,6
第530筆
　　　　杜陵絕句　李白
南登杜陵上，北望五陵間。秋水明落日，流光滅遠山。
[頁]卷,冊....[1834]180,6
第531筆
　　　　登太白峰　李白
西上太白峰，夕陽窮登攀。太白與我語，為我開天關。
願乘泠風去，直出（一作上）浮雲間。舉手可近月，前行若無山。
一別武功去，何時復見還。
[頁]卷,冊....[1834]180,6
第532筆
　　　　登邯鄲洪波臺置酒觀發兵[1834]　李白
我把兩赤羽，來遊燕趙間。天狼正可射，感激無時閒。
觀兵洪波臺，倚劍望玉關。請纓不繫越，且向燕然山。
風引龍虎旗，歌鐘昔（一作憶，一作共）追攀。擊筑落高月，投壺破愁顏。
遙知百戰勝，定掃鬼方還。
[頁]卷,冊....[1835]180,6
第533筆
　　　　登新平樓　李白
去國登茲樓，懷歸傷暮秋。天長落日遠，水淨寒波流。
秦雲起嶺樹，胡雁飛沙洲。蒼蒼幾萬里，目極令人愁。
[頁]卷,冊....[1835]180,6
第534筆
　　　　謁老君廟　李白
先君懷聖德，靈廟肅神心。草合人蹤斷，塵濃鳥跡深。
流沙丹灶滅，關路紫煙沉。獨傷千載後，空餘松柏林。
[頁]卷,冊....[1835]180,6
第535筆
　　　　秋日登揚州西靈塔　李白
寶塔凌蒼蒼，登攀覽四荒。頂高元氣合，標出海雲長。
萬象分空界，三天接畫梁。水搖金剎影，日動火珠光。
鳥拂瓊簾度，霞連繡栱張。目隨征路斷，心逐去帆揚。
露浴梧楸白，霜催橘柚黃。玉毫如可見，於此照迷方。
[頁]卷,冊....[1835]180,6
第536筆
　　　　登金陵冶城西北謝安墩　李白
　　此燉即晉太傅謝安與右軍王羲之同登，超然有高世之志，余將營園其
　　上，故作是詩也。
晉室昔橫潰，永嘉遂南奔。沙塵何茫茫，龍虎鬥朝昏。
胡馬風漢草，天驕蹙中原。哲匠感頹運，雲鵬忽飛翻。
組練照楚國，旌旗連海門。西秦百萬眾，戈甲如雲屯。
投鞭（一作策）可填江，一掃不足論。（一作一朝為我吞）[1835]皇運有返正，醜虜無遺魂。
談笑遏橫流，蒼生望斯存。冶城訪古跡，（一作至今古城隅）猶有謝安墩。
憑覽周地險，高標絕人喧。想像東山姿，緬懷右軍言。
梧桐識嘉樹，蕙草留芳根。白鷺映春洲，青龍見朝暾。
地古雲物在，臺傾禾黍繁。我來酌清波，於此樹名園。
功成拂衣去，歸入（一作長嘯）武陵源。
[頁]卷,冊....[1836]180,6
第537筆
　　　　登瓦官閣　李白
晨登瓦官閣，極眺金陵城。鐘山對北戶，淮水入南榮。
漫漫雨花落，嘈嘈天樂鳴。兩廊振法鼓，四角吟（一作吹）風箏。
杳出霄漢上，仰攀日月行。山空霸氣滅，地古寒陰生。
寥廓雲海晚，蒼茫宮觀平。門餘閶闔字，樓識鳳凰名。
雷作百山動，神扶萬栱傾。靈光何足貴，長此鎮吳京。
[頁]卷,冊....[1836]180,6
第538筆
　　　　登梅岡望金陵贈族侄高座寺僧中孚　李白
鐘山抱金陵，霸氣昔騰發。天開帝王居，海色照宮闕。
群峰如逐鹿，奔走相馳突。江水九道來，雲端遙明沒。
時遷大運去，龍虎勢休歇。我來屬天清，登覽窮楚越。
吾宗挺禪伯，特秀鸞鳳骨。（一作吾宗道門秀，特異鸞鳳骨）眾星羅青天，明（一作朗）者獨有月。
冥居順生理，草木不剪伐。煙窗引薔薇，石壁老野蕨。
吳風謝安屐，白足傲履襪。幾宿一下山（一作下山來），蕭然忘干謁。
談經演金偈，降鶴舞海雪。時聞天香來，了與世事絕。
佳遊不可得，春風惜遠別。賦詩留巖屏，千載庶不滅。
[頁]卷,冊....[1836]180,6
第539筆
　　　　登金陵鳳凰臺　李白
鳳凰臺上鳳凰遊，鳳去臺空江自流。吳宮花草埋幽徑，晉代衣冠成古丘。
三山半落青天外，二水中分白鷺洲。總為浮雲能蔽日，長安不見使人愁。
[頁]卷,冊....[1836]180,6
第540筆
　　　　望廬山瀑布水二首　李白
西登香爐峰，南見瀑布水。挂流三百（一作千）丈，噴壑數十里。
欻如飛電（一作練）來，隱若白虹起。初驚河漢（一作銀河）落，半灑雲天裏。（一作半瀉金潭裏）
仰觀勢轉雄，壯哉造化功。海風吹不斷，江（一作山）月照還空。
空中亂潀射，左右洗青壁。飛珠散輕霞，流沫沸穹石。
而我樂名山，對之心益閒。無論漱瓊液，還得洗塵顏。
且諧宿所好，永願辭人間。

日照香爐生紫煙，遙看瀑布挂前川。（一作廬山上與星斗連，日照香爐生紫煙）飛流直下三千尺，疑是銀河落九天。

[頁]卷,冊....[1837]180,6
第541筆
　　　　登廬山五老峰　李白
廬山東南五老峰，青天削出金芙蓉。九江秀色可攬結，吾將此地巢雲松。
[頁]卷,冊....[1837]180,6
第542筆
　　　　江上望皖公山　李白
奇峰出奇雲，秀木含秀氣。清宴皖公山，巉絕稱人意。
獨遊滄江上，終日淡無味。但愛茲嶺高，何由討靈異。
默然遙相許，欲往心莫遂。待吾還丹成，投跡歸此地。
[頁]卷,冊....[1837]180,6
第543筆
　　　　望黃鶴樓　李白
東望黃鶴山，雄雄半空出。四面生白雲，中峰倚紅日。
巖巒行穹跨，峰嶂亦冥密。頗聞列仙人，於此學飛術。
一朝向蓬海，千載空石室。金灶生煙埃，玉潭秘清謐。
地古遺草木，庭寒老芝朮。蹇予羨攀躋，因欲保閒逸。
觀奇遍諸嶽，茲嶺不可匹。結心寄青松，永悟客情畢。
[頁]卷,冊....[1837]180,6
第544筆
　　　　鸚鵡洲[1837]　李白
鸚鵡來過吳江水，江上洲傳鸚鵡名。鸚鵡西飛隴山去，芳洲之樹何青青。
煙開蘭葉香風暖，岸夾桃花錦浪生。遷客此時徒極目，長洲孤月向誰明。
[頁]卷,冊....[1838]180,6
第545筆
　　　　九日登巴陵置酒望洞庭水軍（時賊逼華容縣）　李白
九日天氣清，登高無秋雲。造化闢川嶽，了然楚漢分。
長風鼓橫波，合沓蹙龍文。憶昔傳遊豫，樓船壯橫汾。
今茲討鯨鯢，旌旆何繽紛。白羽落酒樽，洞庭羅三軍。
黃花不掇手，戰鼓遙相聞。劍舞轉頹陽，當時日停曛。
酣歌激壯士，可以摧妖氛。齷齪東籬下，淵明不足群。
[頁]卷,冊....[1838]180,6
第546筆
　　　　秋登巴陵望洞庭　李白
清晨登巴陵，周覽無不極。明湖映天光，徹底見秋色。
秋色何蒼然，際海俱澄鮮。山青滅遠樹，水綠無寒煙。
來帆出江中，去鳥向日邊。風清長沙浦，山（一作霜）空雲夢田。
瞻光惜頹髮，閱水悲徂年。北渚既蕩漾，東流自潺湲。
郢人唱白雪，越女歌採蓮。聽此更腸斷，憑崖淚如泉。
[頁]卷,冊....[1838]180,6
第547筆
　　　　與夏十二登岳陽樓　李白
樓觀岳陽盡，川迥（一作向）洞庭開。雁引愁心去，（一作雁別秋江去）山銜好月來。
雲間連（一作逢）下榻，天上接行杯。醉後涼風起，吹人舞袖迴。
[頁]卷,冊....[1838]180,6
第548筆
　　　　登巴陵開元寺西閣贈衡嶽僧方外　李白
衡嶽有闡（一作開）士，五峰秀真骨。見君萬里心，海水照秋月。
大臣南溟去，問道皆請謁。灑以甘露言，清涼潤肌髮。
明湖落天鏡，香閣凌銀闕。登眺餐惠風，新花期啟發。
[頁]卷,冊....[1838]180,6
第549筆
　　　　與賈至舍人於龍興寺剪落梧桐枝望灉湖　李白
剪落青梧枝，灉湖坐可窺。雨洗秋山淨，林光澹碧滋。
水閒明鏡轉，雲繞畫屏移。千古風流事，名賢共此時。
[頁]卷,冊....[1839]180,6
第550筆
　　　　挂席江上待月有懷　李白
待月月未出，望江江自流。倏忽城西郭，青天懸玉鉤。
素華雖可攬，清景不可遊。耿耿金波裏，空瞻鳷鵲樓。
[頁]卷,冊....[1839]180,6
第551筆
　　　　金陵望漢江　李白
漢江迴萬里，派作九龍盤。橫潰豁中國，崔嵬飛迅湍。
六帝淪亡後，三吳不足觀。我君混區宇，垂拱眾流安。
今日任公子，滄浪罷釣竿。
[頁]卷,冊....[1839]180,6
第552筆
　　　　秋登宣城謝朓北樓　李白
江城如畫裏，山曉望晴空。兩水夾明鏡，雙橋落彩虹。
人煙寒橘柚，秋色老梧桐。誰念北樓上，臨風懷謝公。
[頁]卷,冊....[1839]180,6
第553筆
　　　　望天門山　李白
天門中斷楚江開，碧水東流至（一作直）北迴。兩岸青山相對出。孤帆一片日邊水。
[頁]卷,冊....[1839]180,6
第554筆
　　　　望木瓜山　李白
早起見日出，暮見棲鳥還。客心自酸楚，況對木瓜山。
[頁]卷,冊....[1839]180,6
第555筆
　　　　登敬亭北二小山余時送客逢崔侍御並登此地　李白
送客謝亭北，逢君縱酒還。屈盤戲白馬，大笑上青山。
迴鞭指長安，西日落秦關。帝鄉三千里，杳在碧雲間。
[頁]卷,冊....[1840]180,6
第556筆
　　　　過崔八丈水亭　李白
高閣橫秀氣，清幽併在君。簷飛宛溪水，窗落敬亭雲。
猿嘯風中斷，漁歌月裏聞。閒隨白鷗去，沙上自為群。
[頁]卷,冊....[1840]180,6
第557筆
　　　　登廣武古戰場懷古　李白
秦鹿奔野草，逐之若飛蓬。項王氣蓋世，紫電明雙瞳。
呼吸八千人，橫行起江東。赤精斬白帝，叱吒入關中。
兩龍不並躍，五緯與天同。楚滅無英圖，漢興有成功。
按劍清八極，歸酣歌大風。伊昔臨廣武，速兵決雌雄。
分我一杯羹，太皇乃汝翁。戰爭有古跡，壁壘頹層穹。
猛虎嘯（一作吟）洞壑，飢鷹鳴（一作獵）秋空。翔雲列曉陣，殺氣赫長虹。
撥亂屬豪聖，俗儒安可通。沈湎呼豎子，狂言非至公。
撫掌黃河曲，嗤嗤阮嗣宗。
[頁]卷,冊....[1840]180,6
第558筆
　　　　安州應城玉女湯作（荊州記云，（常）有玉女乘車投此泉。）　李白
神女歿幽境，湯池流大川。陰陽結炎炭，造化開靈泉。
地底爍朱火，沙傍歊素煙。沸珠躍明（一作晴）月，皎鏡函空天。
氣浮蘭芳滿，色漲桃花然。精覽萬殊入，潛行七澤連。
愈疾功莫尚，變盈道乃全。濯濯氣清泚，（一作濯纓掬清泚）晞髮弄潺湲。
散下楚王國，分澆宋玉田。可以奉巡幸，奈何隔窮偏。
獨隨朝宗水，赴海輸微涓。
[頁]卷,冊....[1841]181,6
第559筆
　　　　之廣陵宿常二南郭幽居　李白
綠水接柴門，有如桃花源。忘憂或假草，滿院羅叢萱。
〔暝〕（冥）色湖上來，微雨飛南軒。故人宿茅宇，夕鳥棲楊園。
還惜詩酒別，深為江海言。明朝廣陵道，獨憶此傾樽。
[頁]卷,冊....[1841]181,6
第560筆
　　　　夜下征虜亭（丹陽記，亭是晉太安中征虜將軍謝安所立，因以為名。）　李白
船下廣陵去，月明征虜亭。山花如繡頰，江山似流螢。
[頁]卷,冊....[1841]181,6
第561筆
　　　　下途歸石門舊居　李白
吳山高，越水清。握手無言傷別情，將欲辭君挂帆去。
離魂不散煙郊樹，此心鬱悵誰能論。有愧叨承國士[1841]恩，雲物共傾三月酒。
歲時同餞五侯門，羨君素書嘗滿案。含丹照白霞色爛，余嘗學道窮冥筌。
夢中往往遊仙山，何當脫屣謝時去。壺中別有日月天，俛仰人間易凋朽。
鐘峰五雲在軒牖，惜別愁窺玉女窗。歸來笑把洪崖手，隱居寺。
隱居山，陶公鍊液棲其間。靈神閉氣昔登攀，恬然但覺心緒閒。
數人不知幾甲子，昨夜（一作來）猶帶冰霜顏。我離雖則歲物改，如今了然失所在。
別君莫道不盡歡，懸知樂客遙相待。石門流水遍桃花，我亦曾到秦人家。
不知何處得雞豕，就中仍見繁桑麻。翛然與世事間，裝鸞駕鶴又復遠。
何必長從七貴遊，勞生徒聚萬金產。挹君去，長相思。
雲遊雨散從此辭。欲知悵別心易苦，向暮春風楊柳絲。
[頁]卷,冊....[1842]181,6
第562筆
　　　　客中行　李白
蘭陵美酒鬱金香，玉碗盛來琥珀光。但使主人能醉客，不知何處是他鄉。
[頁]卷,冊....[1842]181,6
第563筆
　　　　太原早秋　李白
歲落眾芳歇，時當大火流。霜威出塞早，雲色渡河秋。
夢繞邊城月，心飛故國樓。思歸若汾水，無日不悠悠。
[頁]卷,冊....[1842]181,6
第564筆
　　　　奔亡道中五首　李白
蘇武天山上，田橫海島邊。萬重關塞斷，何日是歸年。

亭伯去安在，李陵降未歸。愁容變海色，短服改胡衣。

談笑三軍卻，交游七貴疏。仍留一隻箭，未射魯連書。

函谷如玉關，幾時可生還。洛陽為易水，嵩嶽是燕山。
俗變羌胡語，人多沙塞顏。申包惟慟哭，七日鬢毛[1842]斑。

淼淼望湖水，青青蘆葉齊。歸心落何處，日沒大江西。
歇馬傍春草，欲行遠道迷。誰忍子規鳥，連聲向我啼。

[頁]卷,冊....[1843]181,6
第565筆
　　　　郢門秋懷　李白
郢門一為客，巴月三成弦。朔風正搖落，行子愁歸旋。
杳杳山外日，茫茫江上天。人迷洞庭水，雁度瀟湘煙。
清曠諧宿好，緇磷及此年。百齡何蕩漾，萬化相推遷。
空謁蒼梧帝，徒尋溟海仙。已聞蓬海淺，豈見三桃圓。
倚劍增浩歎，捫襟還自憐。終當遊五湖，濯足滄浪泉。
[頁]卷,冊....[1843]181,6
第566筆
　　　　至鴨欄驛上白馬磯贈裴侍御　李白
側疊萬古石，橫為白馬磯。亂流若電轉，舉棹揚珠輝。
臨驛卷緹幕，升堂接繡衣。情親不避馬，為我解霜威。
[頁]卷,冊....[1843]181,6
第567筆
　　　　荊門浮舟望蜀江　李白
春水月峽來，浮舟望安極。正是桃花流，依然錦江色。
江色綠且明，茫茫與天平。逶迤巴山盡，搖曳楚雲行。
雪照聚沙雁，花飛出谷鶯。芳洲卻已轉，碧樹森森迎。
流目浦煙夕，揚帆海月生。江陵識遙火，應到渚宮城。
[頁]卷,冊....[1843]181,6
第568筆
　　　　上三峽　李白
巫山夾青天，巴水流若茲。巴水忽可盡，青天無到時。
三朝上黃牛，三暮行太遲。三朝又三暮，不覺鬢成[1843]絲。
[頁]卷,冊....[1844]181,6
第569筆
　　　　自巴東舟行經瞿唐峽登巫山最高峰晚還題壁　李白
江行幾千里，海月十五圓。始經瞿唐峽，遂步巫山巔。
巫山高不窮，巴國盡所歷。日邊攀垂蘿，霞外倚穹石。
飛步凌絕頂，極目無纖煙。卻顧失舟壑，仰觀臨青天。
青天若可捫，銀漢去安在。望雲知蒼梧，記水辨瀛海。
周遊孤光晚，歷覽幽意多。積雪照空谷，悲風鳴森柯。
歸途行欲曛，佳趣尚未歇。江寒早啼猿，松暝已吐月。
月色何悠悠，清猿響啾啾。辭山不忍聽，揮策還孤舟。
[頁]卷,冊....[1844]181,6
第570筆
　　　　早發白帝城（一作白帝下江陵）　李白
朝辭白帝彩雲間，千里江陵一日還。兩岸猿聲啼不盡，輕舟已過萬重山。
[頁]卷,冊....[1844]181,6
第571筆
　　　　秋下荊門　李白
霜落荊門江樹空，布帆無恙挂秋風。此行不為鱸魚鱠，自愛名山入剡中。
[頁]卷,冊....[1844]181,6
第572筆
　　　　江行寄遠　李白
刳木出吳楚，危槎百餘尺。疾風吹片帆，日暮千里隔。
別時酒猶在，已為異鄉客。思君不可得，愁見江水碧。
[頁]卷,冊....[1844]181,6
第573筆
　　　　宿五松山下荀媼家　李白
我宿五松下，寂寥無所歡。田家秋作苦，鄰女夜舂寒。
跪進雕胡飯，月光明素盤。令人慚漂母，三謝不能餐。
[頁]卷,冊....[1844]181,6
第574筆
　　　　下涇縣陵陽溪至澀灘　李白
澀灘鳴嘈嘈，兩山足猿猱。白波若卷雪，側足不容舠。
漁子與舟人，撐折萬張篙。
[頁]卷,冊....[1845]181,6
第575筆
　　　　下陵陽沿高溪三門六剌灘　李白
三門橫峻灘，六剌下波瀾。石驚虎伏起，水狀龍縈盤。
何慚七里瀨，使我欲垂竿。
[頁]卷,冊....[1845]181,6
第576筆
　　　　夜泊黃山聞殷十四吳吟　李白
昨夜誰為吳會吟，風生萬壑振空林。龍驚不敢水中臥，猿嘯時聞巖下音。
我宿黃山碧溪月，聽之卻罷松間琴。朝來果是滄洲逸，酤酒醍（一作提）盤飯霜栗。
半酣更發江海聲，客愁頓向杯中失。
[頁]卷,冊....[1845]181,6
第577筆
　　　　宿蝦湖　李白
雞鳴發黃山，暝投蝦湖宿。白雨映寒山，森森似銀竹。
提攜採鉛客，結荷水邊沐。半夜四天開，星河爛人目。
明晨大樓去，岡隴多屈伏。當與持斧翁，前溪伐雲木。
[頁]卷,冊....[1845]181,6
第578筆
　　　　西施　李白
西施越溪女，出自苧蘿山。秀色掩今古，荷花羞玉顏。
浣紗弄碧水，自與清波閒。皓齒信難開，沉吟碧雲間。
勾踐征絕豔，揚蛾入吳關。提攜館娃宮，杳渺詎可攀。
一破夫差國，千秋竟不還。
[頁]卷,冊....[1845]181,6
第579筆
　　　　王右軍　李白
右軍本清真，瀟灑出（一作在）風塵。山陰過羽客，愛此好鵝賓。
掃素寫道經，筆精妙入神。書罷籠鵝去，何曾別主人。
[頁]卷,冊....[1845]181,6
第580筆
　　　　上元夫人　李白
上元誰夫人，偏得王母嬌。嵯峨三角髻，餘髮散垂腰。
裘披青毛錦，身著赤霜袍。手提嬴女兒，閒與鳳吹簫。
眉語兩自笑，忽然隨風飄。
[頁]卷,冊....[1846]181,6
第581筆
　　　　蘇臺覽古　李白
舊苑荒臺楊柳新，菱歌清唱不勝春。只今惟有西江月，曾照吳王宮裏人。
[頁]卷,冊....[1846]181,6
第582筆
　　　　越中覽古　李白
越王句踐破吳歸，義士還鄉（一作家）盡錦衣。宮女如花滿春殿，只今惟有鷓鴣飛。
[頁]卷,冊....[1846]181,6
第583筆
　　　　商山四皓　李白
白髮四老人，昂藏南山側。偃臥松雪間，冥翳不可識。
雲窗拂青靄，石壁橫翠色。龍虎方戰爭，於焉自休息。
秦人失金鏡，漢祖升紫極。陰虹濁太陽，前星遂淪匿。
一行佐明聖（一作兩），倏起生羽翼。功成身不居，舒卷在胸臆。
窅冥合元化，茫昧信難測。飛聲塞天衢，萬古仰遺則。
[頁]卷,冊....[1846]181,6
第584筆
　　　　過四皓墓　李白
我行至商洛，幽獨訪神仙。園綺復安在，雲蘿尚宛然。
荒涼千古跡，蕪沒四墳連。伊昔鍊金鼎，何年閉玉泉。
隴寒惟有月，松古漸無煙。木魅風號去，山精雨嘯旋。
紫芝高詠罷，青史舊名傳。今日併如此，哀哉信可憐。
[頁]卷,冊....[1846]181,6
第585筆
　　　　峴山懷古[1846]　李白
訪古登峴首，憑高眺襄中。天清遠峰出，水落寒沙空。
弄珠見遊女，醉酒（一作月）懷山公。感歎發秋興，長松鳴夜風。
[頁]卷,冊....[1847]181,6
第586筆
　　　　蘇武　李白
蘇武在匈奴，十年持漢節。白雁上林飛，空傳一書札。
牧羊邊地苦，落日歸心絕。渴飲月窟冰，肌餐天上雪。
東還沙塞遠，北愴河梁別。泣把李陵衣，相看淚成血。
[頁]卷,冊....[1847]181,6
第587筆
　　　　經下邳圯橋懷張子房　李白
子房未虎嘯，破產不為家。滄海得壯士，椎秦博浪沙。
報韓雖不成，天地皆振動。潛匿遊下邳，豈曰非智勇。
我來圯橋上，懷古欽英風。惟見碧流水，曾無黃石公。
歎息此人去，蕭條徐泗空。
[頁]卷,冊....[1847]181,6
第588筆
　　　　金陵三首　李白
晉家南渡日，此地舊（一作即）長安。地即帝王宅，山為龍虎盤。（一作碧雨樓臺滿，青山龍虎盤）
金陵空壯觀，天塹（一作江塞）淨波瀾。醉客回橈去，吳歌且自歡。（一作誰云行路難）

地擁金陵勢，城迴江（一作漢）水流。當時百萬戶，夾道起朱樓。
亡國生春草，離宮沒古丘。空餘後湖月。波上對江（一作瀛）州。

六代興亡國，三杯為爾歌。苑方秦地少（一作小），山似洛陽多。
古殿吳花草，深宮晉綺羅。並隨人事滅，東逝與（一作只）滄波。

[頁]卷,冊....[1847]181,6
第589筆
　　　　秋夜板橋浦泛月獨酌懷謝朓[1847]　　李白
天上何所有，迢迢白玉繩。斜低建章闕，耿耿對金陵。
漢水舊如練，霜江夜清澄。長川瀉落月，洲渚曉寒凝。
獨酌板橋浦，古人誰可徵。玄暉難再得，灑酒（一作淚）氣填膺。
[頁]卷,冊....[1848]181,6
第590筆
　　　　入彭蠡經松門觀石鏡緬懷謝康樂題詩書遊覽之志　李白
謝公之彭蠡，因此遊松門。余方窺石鏡，兼得窮江源。
將欲（一作欲將）繼風雅，豈徒清心魂。前賞逾所見，後來道空存。
況屬臨汎美，而無洲渚喧。漾水向東去，漳流直南奔。
空蒙三川夕，回合千里昏。青桂隱遙月，綠楓鳴愁猿。
水碧或可采，金精秘莫論。吾將學仙去，冀與琴高言。（一作過彭蠡湖云，謝公入彭蠡，因此遊松門。余方窺石鏡，兼得窮江源。前賞跡可見，後來道空存。而欲繼風雅，豈惟清心魂。雲海方助興，波濤何足論。青嶂憶遙月，綠蘿鳴愁猿。水碧或可采，金膏秘莫言。余將振衣去，羽化出囂煩。）
[頁]卷,冊....[1848]181,6
第591筆
　　　　廬江主人婦　李白
孔雀東飛何處棲，廬江小吏仲卿妻。為客裁縫君自見，城烏獨宿夜空啼。
[頁]卷,冊....[1848]181,6
第592筆
　　　　陪宋中丞武昌夜飲懷古　李白
清景南樓夜，風流在武昌。庾公愛秋月，乘興坐胡床。
龍笛吟寒水，天河落曉霜。我心還不淺，懷古醉餘觴。
[頁]卷,冊....[1848]181,6
第593筆
　　　　望鸚鵡洲懷禰衡　李白
魏帝營八極，蟻觀一禰衡。黃祖斗筲人，殺之受惡名。
吳江賦鸚鵡，落筆超群英。鏘鏘振金玉，句句欲飛鳴。
鷙鶚啄孤鳳，千春傷我情。五嶽起方寸，隱然詎可平。
才高竟何施，寡識冒天刑。至今芳洲上，蘭蕙不忍生。
[頁]卷,冊....[1848]181,6
第594筆
　　　　宿巫山下　李白
昨夜巫山下，猿聲夢裏長。桃花飛綠水，三月下瞿塘。
雨色風吹去，南行拂楚王。高丘懷宋玉，訪古一霑裳。
[頁]卷,冊....[1849]181,6
第595筆
　　　　金陵白楊十字巷　李白
白楊十字巷，北夾湖溝道。不見吳時人，空生唐年草。
天地有反覆，宮城盡傾倒。六帝餘古丘，樵蘇泣遺老。
[頁]卷,冊....[1849]181,6
第596筆
　　　　謝公亭（蓋謝朓、范雲之所遊）　李白
謝公離別處，風景每生愁。客散青天月，山空碧水流。
池花春映日，窗竹夜鳴秋。今古一相接，長歌懷舊遊。
[頁]卷,冊....[1849]181,6
第597筆
　　　　紀南陵題五松山　李白
聖達有去就，潛光愚其德。魚與龍同池，龍去魚不測。
當時版築輩，豈知傅說情。一朝和殷羹，光氣為列星。
伊尹生空桑，捐庖佐皇極。桐宮放太甲，攝政無愧色。
三年帝道明，委質終輔翼。曠哉至人心，萬古可為則。
時命或大繆，仲尼將（一作其）奈何。鸞鳳忽覆巢，麒麟不來過。
龜山蔽魯國，有斧且無柯。歸來歸去來，（一作歸去來歸去）宵濟越洪波。
[頁]卷,冊....[1849]181,6
第598筆
　　　　夜泊牛渚懷古（此地即謝尚聞袁宏詠史處）　李白
牛渚西江夜，青天無片雲。登舟望秋月，空憶謝將軍。
余亦能高詠，斯人不可聞。明朝挂帆席，（一作洞庭去）[1849]楓葉落（一作正）紛紛。
[頁]卷,冊....[1850]181,6
第599筆
　　　　姑孰十詠 （一作李赤詩）
　　　　姑孰溪　李白
愛此溪水閒，乘流興無極。漾楫怕鷗驚，垂竿待魚食。
波翻曉霞影，岸疊春山色。何處浣紗人，紅顏未相識。
[頁]卷,冊....[1850]181,6
第600筆
　　　　姑孰十詠（一作李赤詩）
　　　　丹陽湖　李白
湖與元氣連，風波浩難止。天外賈客歸，雲間片帆起。
龜遊蓮葉上，鳥宿蘆花裏。少女棹歸舟，歌聲逐流水。
[頁]卷,冊....[1850]181,6
第601筆
　　　　姑孰十詠（一作李赤詩）
　　　　謝公宅　李白
青山日將暝，寂寞謝公宅。竹里無人聲，池中虛月白。
荒庭衰草遍，廢井蒼苔積。惟有清風閒，時時起泉石。
[頁]卷,冊....[1850]181,6
第602筆
　　　　姑孰十詠（一作李赤詩）
　　　　陵歊臺　李白
曠望登古臺，臺高極人目。疊嶂列遠空，雜花間平陸。
閒雲入窗牖，野翠生松竹。欲覽碑上文，苔侵豈堪讀。
[頁]卷,冊....[1850]181,6
第603筆
　　　　姑孰十詠（一作李赤詩）
　　　　桓公井　李白
桓公名已古，廢井曾未竭。石甃冷蒼苔，寒泉湛孤月。
秋來桐暫落，春至桃還發。路遠人罕窺，誰能見清[1850]徹（一作潔）。
[頁]卷,冊....[1851]181,6
第604筆
　　　　姑孰十詠（一作李赤詩）
　　　　慈姥竹　李白
野竹攢石生，含煙映江島。翠色落波深，虛聲帶寒早。
龍吟曾未聽，鳳曲吹應好。不學蒲柳凋，貞心嘗自保。
[頁]卷,冊....[1851]181,6
第605筆
　　　　姑孰十詠 （一作李赤詩）
　　　　望夫山　李白
顒望臨碧空，怨情感離別。江草不知愁，巖花但爭發。
雲山萬重隔，音信千里絕。春去秋復來，相思幾時歇。
[頁]卷,冊....[1851]181,6
第606筆
　　　　姑孰十詠（一作李赤詩）
　　　　牛渚磯　李白
絕壁臨巨川，連峰勢相向。亂石流洑間，迴波自成浪。
但驚群木秀，莫測精靈狀。更聽猿夜啼，憂心醉江上。
[頁]卷,冊....[1851]181,6
第607筆
　　　　姑孰十詠 （一作李赤詩）
　　　　靈墟山　李白
丁令辭世人，拂衣向仙路。伏鍊九丹成，方隨五雲去。
松蘿蔽幽洞，桃杏深隱處。不知曾化鶴，遼海歸幾度。
[頁]卷,冊....[1851]181,6
第608筆
　　　　姑孰十詠（一作李赤詩）
　　　　天門山　李白
迥出江山上，雙峰自相對。岸映松色寒，石分浪花碎。
參差遠天際，縹緲晴霞外。落日舟去遙，回首沉青靄。
[頁]卷,冊....[1851]181,6
第609筆
　　　　與元丹丘方城寺談玄作　李白
茫茫大夢中，惟我獨先覺。騰轉風火來，假合作容貌。
滅除昏疑盡，領略入精要。澄慮觀此身，因得通寂照。
朗悟前後際，始知金仙妙。幸逢禪居人，酌玉坐相召。
彼我俱若喪，雲山豈殊調。清風生虛空，明月見談笑。
怡然青蓮宮，永願姿遊眺。
第610筆
　　　　尋高鳳石門山中元丹丘　李白
尋幽無前期，乘興不覺遠。蒼崖渺難涉，白日忽欲晚。
未窮三四山，已歷千萬轉。寂寂聞猿愁，行行見雲收。
高松來好月，空谷宜清秋。溪深古雪在，石斷寒泉流。
峰巒秀中天，登眺不可盡。丹丘遙相呼，顧我忽而哂。
遂造窮谷間，始知靜者閒。留歡達永夜，清曉方言還。
[頁]卷,冊....[1852]182,6
第611筆
　　　　安州般若寺水閣納涼喜遇薛員外乂　李白
翛然金園賞，遠近含晴光。樓臺成海氣，草木皆天香。
忽逢青雲士，共解丹霞裳。水退池上熱，風生松下涼。
吞討破萬象，搴窺臨眾芳。而我遺有漏，與君用無方。
心垢都已滅，永言題禪房。
[頁]卷,冊....[1852]182,6
第612筆
　　　　魯中都東樓醉起作[1852]　李白
昨日東樓醉（一作城飲），還應（一作歸來）倒接䍦。阿誰扶上馬，不省下樓時。
[頁]卷,冊....[1853]182,6
第613筆
　　　　對酒醉題屈突明府廳　李白
陶令八十日，長歌歸去來。故人建昌宰，借問幾時迴。
風落吳江雪，紛紛入酒杯。山翁今已醉，舞袖為君開。
[頁]卷,冊....[1853]182,6
第614筆
　　　　月下獨酌四首　李白
花間（一作下，一作前）一壺酒，獨酌無相親。舉杯邀明月，對影成三人。
月既不解飲，影徒隨我身。暫伴月將影，行樂須及春。
我歌月裴回，我舞影零亂。醒時同交歡，醉後各分散。
永結無情遊，相期邈雲漢（一作碧巖畔）。

天若不愛酒，酒星不在天。地若不愛酒，地應無酒泉。
天地既愛酒，愛酒不愧天。已聞清比聖，復道濁如賢。
賢聖既已飲，何必求神仙。三杯通大道，一斗合自然。
但得酒中趣，勿為醒者傳。

三月咸陽城（一作時），千花晝如錦。（一作好鳥吟清風，落花散如錦，一作園
鳥語成歌，庭花笑如錦）誰能春獨愁，對此徑須飲。
窮通與修短，造化夙所稟。一樽齊死生，萬事固難審。
醉後失天地，兀然就孤枕。不知有吾身，此樂最為甚。

窮愁千萬端（一作有千端），美酒三百杯（一作唯數杯）。愁多酒雖少，酒傾愁不來。
所以知酒聖，酒酣心自開。辭粟臥首陽（一作伯夷），屢空飢顏回。
當代不樂飲，虛名安用哉。蟹螯即金液，糟丘是蓬萊。
且須飲美酒，乘月醉高臺。

[頁]卷,冊....[1853]182,6
第615筆
　　　　春歸終南山松龕舊隱　李白
我來南山陽，事事不異昔。卻尋溪中水，還望巖下石。
薔薇緣東窗，女蘿遶北壁。別來能幾日，草木長數尺。
且復命酒樽，獨酌陶永夕。
[頁]卷,冊....[1854]182,6
第616筆
　　　　冬夜醉宿龍門覺起言志　李白
醉來脫寶劍，旅憩高堂眠。中夜忽驚覺，起立明燈前。
開軒聊直望，曉雪河冰壯。哀哀歌苦寒，鬱鬱獨惆悵。
傅說版築臣，李斯鷹犬人。欻起匡社稷，寧復長艱辛。
而我胡為者，歎息龍門下。富貴未可期，殷憂向誰寫。
去去淚滿襟，舉聲梁甫吟。青雲當自致，何必求知音。
[頁]卷,冊....[1854]182,6
第617筆
　　　　尋山僧不遇作　李白
石徑入丹壑，松門閉青苔。閒階有鳥跡，禪室無人開。
窺窗見白拂，挂壁生塵埃。使我空歎息，欲去仍裴回。
香雲遍山起，花雨從天來。已有空樂好，況聞青猿哀。
了然絕世事，此地方悠哉。
[頁]卷,冊....[1854]182,6
612
　　　　過汪氏別業二首　李白
遊山誰可遊，子明與浮丘。疊嶺礙河漢，連峰橫斗牛。
汪生面北阜，池館清且幽（一作涵清幽）。我來感意氣，槌炰列珍羞。
掃石待歸月，開池漲寒流。酒酣益爽氣，為樂不知秋。

疇昔未識君，知君好賢才。隨山起館宇，鑿石營池臺。
星（一作大）火五月中，景風從南來。數枝石榴發，一丈荷花開。
恨不當此時，相過醉金罍。我行值木落，月苦清猿哀。
永夜達五更，吳歈送瓊杯。酒酣欲起舞，四座歌相催。
日出遠海明，軒車且裴回。更遊龍潭去，枕石拂莓苔。

[1854]182,6
第618筆
　　　　待酒不至　李白
玉壺繫青絲，沽酒來何遲。山花向我笑，正好銜杯時。
晚酌東窗（一作軒）下，流鶯復在茲。春風與醉客，今日乃相宜。
[頁]卷,冊....[1855]182,6
第619筆
　　　　獨酌　李白
春草如有意，羅生玉堂陰。東風吹愁來，白髮坐相侵。
獨酌勸孤影，閒歌面芳林。長松爾何知（一作本無情），蕭瑟為誰吟。
手舞石上月，膝橫花間琴。過此一壺外，悠悠非我心。（一本云：春草遍綠野，新鶯有佳音。落日不盡歡，恐為愁所侵。獨酌勸孤影，閒歌面芳林。清風尋空來，巖松與共吟。手舞石上月，膝橫花下琴。過此一壺外，悠悠非我心。）
[頁]卷,冊....[1855]182,6
638
　　　　友人會宿　李白
滌蕩千古愁，留連百壺飲。良宵宜清談，皓月未（一作誰）能寢。
醉來臥空山，天地即衾枕。
[1855]182,6
第620筆
　　　　春日獨酌二首　李白
東風扇淑氣，水木榮春暉。白日照綠草，落花散且飛。
孤雲還空山，眾鳥各已歸。彼物皆有托，吾生獨無依。
對此石上月，長醉歌（一作歌醉）芳菲。

我有紫霞想，緬懷滄洲間。思（一作且）對一壺酒，澹然萬事閒。
橫琴倚高松，把酒望遠山。長空去鳥沒，落日孤雲還。
但恐光景晚，宿昔成秋顏。

[頁]卷,冊....[1855]182,6
第621筆
　　　　金陵江上遇蓬池隱者（時於落星石上以紫綺裘換酒為〔歡〕（飲））　李白
心愛名山遊，身隨名山遠。羅浮麻姑臺，此去或未返。
遇君蓬池隱，就我石上飯。空言不成歡，強笑惜日[1855]晚。
綠水向雁門，黃雲蔽龍山。歎嘆息兩客鳥，裴回吳越間。
共（一作一）語一執手，留連夜將久。解我紫綺裘，且換金陵酒。
酒來笑復歌，興酣樂事多。水影弄月色，清光奈愁何。
明晨挂帆席，離恨滿滄波。
[頁]卷,冊....[1856]182,6
660
　　　　月夜聽盧子順彈琴　李白
閒坐夜（一作夜坐）明月，幽人彈素琴。忽聞悲風調，宛若寒松吟。
白雪亂纖手，綠水清虛心。鐘期久已沒，世上無知音。
[1856]182,6
第622筆
　　　　清溪半夜聞笛　李白
羌笛梅花引，吳溪隴水情（一作清）。寒山秋浦月，腸斷玉關聲（一作情）。
[頁]卷,冊....[1856]182,6
第623筆
　　　　日夕山中忽然有懷　李白
久臥青（一作名）山雲，遂為青（一作名）山客。山深雲更好，賞弄終日夕。
月銜樓間峰，泉漱階下石。素心自此得，真趣非外惜。
鼯啼桂方秋，風滅籟歸寂。緬思洪崖術，欲往滄海隔。
雲車來何遲，撫几空歎息。
[頁]卷,冊....[1856]182,6
第624筆
　　　　夏日山中　李白
懶搖白羽扇，裸體青林中。脫巾挂石壁，露頂洒松風。
[頁]卷,冊....[1856]182,6
第625筆
　　　　山中與幽人對酌　李白
兩人對酌山花開，一杯一杯復一杯。我醉欲眠卿且去，明朝有意抱琴來。
[頁]卷,冊....[1856]182,6
684
　　　　春日醉起言志　李白
處世若大夢，胡為勞其生。所以終日醉，頹然臥前楹。
覺來盼庭前，一鳥花間鳴。借問此何時，春風語流[1856]鶯。
感之欲歎息，對酒還自傾。浩歌待明月，曲盡已忘情。
[1857]182,6
第626筆
　　　　廬山東林寺夜懷　李白
我尋青蓮宇，獨往謝城闕。霜清東林鐘，水白虎溪月。
天香生虛空，天樂鳴不歇。宴坐寂不動，大千入毫髮。
湛然冥真心，曠劫斷出沒。
[頁]卷,冊....[1857]182,6
第627筆
　　　　尋雍尊師隱居　李白
群峭碧摩天，逍遙不記年。撥雲尋古道，倚石聽流泉。
花暖青牛臥，松高白鶴眠。語來江色暮，獨自下寒煙。
[頁]卷,冊....[1857]182,6
第628筆
　　　　與史郎中欽聽黃鶴樓上吹笛　李白
一為遷客去長沙，西望長安不見家。黃鶴樓中吹玉笛，江城五月落梅花。
[頁]卷,冊....[1857]182,6
705
　　　　對酒　李白
勸君莫拒杯，春風笑人來。桃李如舊識，傾花向我開。
流鶯啼碧樹，明月窺金罍。昨日（一作來）朱顏子，今日白髮催。
棘生石虎殿，鹿走姑蘇臺。自古帝王宅，城闕閉黃埃。
君若不飲酒，昔人安在哉。
[1857]182,6
第629筆
　　　　醉題王漢陽廳　李白
我似鷓鴣鳥，南遷懶北飛。時尋漢陽令，取醉月中歸。
[頁]卷,冊....[1857]182,6
第630筆
　　　　嘲王歷陽不肯飲酒　李白
地白風色寒，雪花大如手。笑殺陶淵明，不飲杯中酒。
浪撫一張琴，虛栽五株柳。空負頭上巾，吾於爾何[1857]有。
[頁]卷,冊....[1857]182,6
第631筆
　　　　獨坐敬亭山　李白
眾鳥高飛盡，孤雲獨去閒。相看兩不厭，只有敬亭山。
[頁]卷,冊....[1858]182,6
第632筆
　　　　自遣　李白
對酒不覺暝，落花盈我衣。醉起步溪月，鳥還人亦稀。
[頁]卷,冊....[1858]182,6
729
　　　　訪戴天山道士不遇　李白
犬吠水聲中，桃花帶雨濃。樹深時見鹿，溪午不聞鐘。
野竹分青靄，飛泉挂碧峰。無人知所去，愁倚兩三松。
[1858]182,6
第633筆
　　　　秋日與張少府楚城韋公藏書高齋作　李白
日下空庭暮，城荒古跡餘。地形連海盡，天影落江虛。
舊賞人雖隔，新知樂未疏。彩雲思作賦，丹壁間藏書。
楂擁隨流葉，萍開出水魚。夕來秋興滿，回首意何如。
[頁]卷,冊....[1858]182,6
第634筆
　　　　秋夜獨坐懷故山　李白
小隱慕安石，遠遊學屈（一作子）平。天書訪江海，雲臥起咸京。
入侍瑤池宴，出陪玉輦行。誇胡新賦作，諫獵短書成。
但奉紫霄顧，非邀青史名。莊周空說劍，墨翟恥論兵。
拙薄遂疏絕，歸閒事耦耕。顧無蒼生望，空愛紫芝榮。
寥落暝霞色，微茫舊壑情。秋山綠蘿月，今夕為誰明。
第635筆
　　　　憶崔郎中宗之遊南陽遺吾孔子琴撫之潸然感舊[1858]　李白
昔在南陽城，唯餐獨山蕨。憶與崔宗之，白水弄素月。
時過菊潭上，縱酒無休歇。泛此黃金花，頹然清歌發。
一朝摧玉樹，生死殊飄忽。留我孔子琴，琴存人已歿。
誰傳廣陵散，但哭邙山骨。泉戶何時明，長掃（一作歸）狐兔窟。
[頁]卷,冊....[1859]182,6
755
　　　　憶東山二首　李白
不向東山久，薔薇幾度花。白雲還自散，明月落誰家。

我今攜謝妓，長嘯絕人群。欲報東山客，開關掃白雲。

[1859]182,6
第636筆
　　　　望月有懷　李白
清泉映疏松，不知幾千古。寒月搖清波，流光入窗戶。
對此空長吟，思君意何深。無因見安道，興盡愁人心。
[頁]卷,冊....[1859]182,6
第637筆
　　　　對酒憶賀監二首　并序　李白
　　太子賓客賀公，於長安紫極宮一見余，呼余為謫仙人，因解金龜換酒
　　為樂，歿後對酒，悵然有懷，而作是詩。
四明有狂客，風流賀季真。長安一相見，呼我謫仙人。
昔好杯中物，翻（一作今）為松下塵。金龜換酒處，卻憶淚沾巾。

狂客歸四明，山陰道士迎。敕賜鏡湖水，為君臺沼榮。
人亡餘故宅，空有荷花生。念此杳如夢，淒然傷我情。

[頁]卷,冊....[1859]182,6
第638筆
　　　　重憶一首[1859]　李白
欲向江東去，定將誰舉杯。稽山無賀老，卻棹酒船回。
[頁]卷,冊....[1860]182,6
776
　　　春滯沅湘有懷山中　李白
沅湘春色還，風暖煙草綠。古之傷心人，於此腸斷續。
予非懷沙客，但美採菱曲。所願歸東山，寸心於此足。
[1860]182,6
第639筆
　　　　落日憶山中　李白
雨後煙景綠，晴天散餘霞。東風隨春歸，發我枝上花。
花落時欲暮，見此令人嗟。願遊名山去，學道飛丹砂。
[頁]卷,冊....[1860]182,6
第640筆
　　　　憶秋浦桃花舊遊時竄夜郎（一本無時竄夜郎四字）　李白
桃花春水生，白石今出沒。搖蕩女蘿枝，半搖青天月。
不知舊行徑，初拳幾枝蕨。三載夜郎還，於茲鍊金骨。
[頁]卷,冊....[1860]182,6
第641筆
　　　　越中秋懷　李白
越水遶碧山，周迴數千里。乃是天鏡中，分明畫相似。（一本首四句作蹈海思仲連，遊山慕康樂。攀雲窮千峰，弄水涉萬壑。）
愛此從冥搜，永懷臨湍遊（一作幽）。一為滄波客，十見紅蕖秋。
觀濤壯天險，望海令人愁。路遐迫西照，歲晚悲東流。
何必探禹穴，逝將歸蓬丘。不然五湖上，亦可乘扁舟。
[頁]卷,冊....[1861]183,6
799
　　　　效古二首　李白
朝入天苑中，謁帝蓬萊宮。青山映輦道，碧樹搖蒼空。
謬題金閨籍，得與銀臺通。待詔奉明主，抽毫頌清風。
歸時落日晚，躞蹀浮雲驄。人馬本無意，飛馳自豪雄。
入門紫鴛鴦，金井雙梧桐。清歌弦古曲，美酒沽新豐。
快意且為樂，列筵坐群公。光景不可留，生世如轉蓬。
早達勝晚遇，羞比垂釣翁。

自古有秀色，西施與東鄰。蛾眉不可妒，況乃效其矉。
所以伊婕妤，羞見邢夫人。低頭不出氣，塞默少精神。
寄語無鹽子，如君何足珍。

[1861]183,6
第642筆
　　　　擬古十二首　李白
青天何歷歷，明星如白石（一作白如石）。黃姑與織女，相去不盈尺。
銀河無鵲橋，非時將安適。閨人理紈素，[1861]遊子悲行役。
瓶冰知冬寒，霜露欺遠客。客似秋葉飛，飄颻不言歸。
別後羅帶長，愁寬去時衣。乘月托宵夢，因之寄金徽。

高樓入青天，下有白玉堂。明月看欲墮，當窗懸清光。
遙夜一美人，羅衣霑秋霜。含情弄柔瑟，彈作陌上桑。
弦聲何激烈，風捲遶飛梁。行人皆躑躅，栖鳥起迴翔。
但寫妾意苦，莫辭此曲傷。願逢同心者，飛作紫鴛鴦。

長繩難繫日，自古共悲辛。黃金高北斗，不惜買陽春。
石火無留光，還如世中人。即事已如夢，後來我誰身。
提壺莫辭貧，取酒會四鄰。仙人殊恍惚，未若醉中真。

清都綠玉樹，灼爍瑤臺春。攀花弄秀色，遠贈天仙人。
香風送紫蕊，直到扶桑津。取掇世上豔，所貴心之珍。
相思傳一笑，聊欲示情親。

今日風日好，明日恐不如。春風笑於人，何乃愁自居。
吹簫舞彩鳳，酌醴鱠神魚。千金買一醉，取樂不求餘。
達士遺天地，東門有二疏。愚夫同瓦石，有才知卷舒。
無事坐悲苦，塊然涸轍（一作鮒）魚。

運速天地閉，胡風結飛霜。百草死冬月，六龍頹西荒。
太白出東方，彗星揚精光。鴛鴦非越鳥，何為眷南翔。
惟昔鷹將犬，今為侯與王。得水成蛟龍，爭池奪鳳凰。
北斗不酌酒，南箕空簸揚。

世路今太行，迴車竟何託。萬族皆凋枯，遂無少可樂。
曠野多白骨，幽魂共銷鑠。榮貴當及時，春華宜照灼。
人非崑山玉，安得長璀錯。身沒期不朽，榮名在麟閣。

月色不可掃，客愁不可道。玉露生秋衣，流螢飛百草。
日月終銷毀，天地同枯槁。蟪蛄啼青松，安見此樹[1862]老。
金丹寧誤俗，昧者難精討。爾非千歲翁，多恨去世早。
飲酒入玉壺，藏身以為寶。

生者為過客，死者為歸人。天地一逆旅，同悲萬古塵。
月兔空搗藥，扶桑已成薪。白骨寂無言，青松豈知春。
前後更嘆息，浮榮安足珍。

仙人騎彩鳳，昨下閬風岑。海水三清淺，桃源一見尋。
遺我綠玉杯，兼之紫瓊琴。杯以傾美酒，琴以閑素心。
二物非世有，何論珠與金。琴彈松裏風，杯勸天上月。
風月長相知，世人何倏忽。

涉江弄秋水，愛此荷花鮮。攀荷弄其珠，蕩漾不成圓。
佳人綵雲裏，欲贈隔遠天。相思無由見，悵望涼風前。（又折荷有贈云：涉江玩秋水，愛此紅蕖鮮。攀荷弄其珠，蕩漾不成圓。佳期彩雲重，欲贈隔遠天。相思無由見，惆悵涼風前。）

去去復去去，辭君還憶君。漢水既殊流，楚山亦此分。
人生難稱意，豈得長為群。越燕喜海日，燕鴻思朔雲。
別久容華晚，琅玕不能飯。日落知天昏，夢長覺道遠。
望夫登高山，化石竟不返。

[頁]卷,冊....[1863]183,6
第643筆
　　　感興六首（集本八首，內二首與古風同，前已附註，不重錄。）　李白
瑤姬天帝女，精彩化朝雲。宛轉入宵夢，無心向楚君。
錦衾抱秋月，綺席空蘭芬。茫昧竟誰測，虛傳宋玉文。

洛浦有宓妃，飄颻雪爭飛。輕雲拂素月，了可見清輝。
解珮欲西去，含情詎相違。香塵動羅襪，綠水不霑衣。
陳王徒作賦，神女豈同歸。好色傷大雅，多為世所譏。

裂素持作書，將寄萬里懷。眷眷待遠信，竟歲無人來。
征鴻務隨陽，又不為我棲。委之在深篋，蠹魚壞其題。
何如投水中，流落他人開。不惜他人開，但恐生是非。
[1863]
十五遊神仙，仙遊未曾歇。吹笙坐（一作吟）松風，汎瑟窺海月。
西山玉童子，使我鍊金骨。欲逐黃鶴飛，相呼向蓬闕。

西國有美女，結樓青雲端。蛾眉豔曉月，一笑傾城歡。
高節不可奪，炯心如凝丹。常恐彩色晚，不為人所觀。
安得配君子，共乘雙飛鸞。

嘉谷隱豐草，草深苗且稀。農夫既不異，孤穗將安歸。
常恐委疇隴，忽與秋蓬飛。烏得薦宗廟，為君生光輝。

[頁]卷,冊....[1864]183,6
第644筆
　　　　寓言三首　李白
周公負斧扆，成王何夔夔。武王昔不豫，剪爪投河湄。
賢聖遇讒慝，不免人君疑。天風拔大木，禾黍咸傷萎。
管蔡扇蒼蠅，公賦鴟鴞詩。金滕若不啟，忠信誰明之。

搖裔雙彩鳳，婉孌三青禽。往還瑤臺裏，鳴舞玉山岑。
以歡秦娥意，復得王母心。區區精衛鳥，銜木空哀（一作沈）吟。

長安春色歸，先入青門道。綠楊不自持，從風欲傾倒。
海燕還秦宮，雙飛入簾櫳。相思不相見，託夢遼城東。

[頁]卷,冊....[1864]183,6
第645筆
　　　　秋夕旅懷　李白
涼風度秋海，吹我鄉思飛。連山去無際，流水何時歸。
目極浮雲色，心斷明月暉。芳草歇柔豔，白露催寒衣。
夢長銀漢落，覺罷天星稀。含悲想舊國，泣下誰能揮。
[頁]卷,冊....[1864]183,6
第646筆
　　　　感遇四首　李白
吾愛王子晉，得道伊洛濱。金骨既不毀，玉顏長自春。
可憐浮丘公，猗靡與情親。舉首白日間，分明謝時人。
二仙去已遠，夢想空殷勤。

可歎東籬菊，莖疏葉且微。雖言異蘭蕙，亦自有芳菲。
未泛盈樽酒，徒霑清露輝。當榮君不採，飄落欲何依。

昔余聞姮娥，竊藥駐雲髮。不自嬌玉顏，方希鍊金骨。
飛去身莫返，含笑坐明月。紫宮誇蛾眉，隨手會凋歇。

宋玉事楚王，立身本高潔。巫山賦綵雲，郢路歌白雪。
舉國莫能和，巴人皆卷舌。一感登徒言，恩情遂中絕。

[頁]卷,冊....[1865]183,6
第647筆
　　　　翰林讀書言懷呈集賢（一本此下有院內二字）諸學士　李白
晨趨紫禁中，夕待金門詔。觀書散遺帙，探古窮至妙。
片言苟會心，掩卷忽而笑。青蠅易相點，白雪難同調。
本是疏散人，屢貽褊促誚。雲天屬清朗，林壑憶遊眺。
或時清風來，閒倚欄（一作檐）下嘯。嚴光桐廬溪，謝客臨海嶠。
功成謝人間（一作君），從此一投釣。
[頁]卷,冊....[1865]183,6
第648筆
　　　　尋陽紫極宮感秋作　李白
何處聞秋聲，翛翛北窗竹。迴薄萬古心，攬之不盈掬。
靜坐觀眾妙，浩然媚幽獨。白雲南山來，就我檐下宿。
懶從唐生決，羞訪季主卜。四十九年非，一往不可復。
野情轉蕭灑，世道有翻覆。陶令歸去來，田家酒[1865]應熟。
[頁]卷,冊....[1866]183,6
第649筆
　　　　江上秋懷　李白
餐霞臥舊壑，散髮謝遠遊。山蟬號枯桑，始復知天秋。
朔雁別海裔，越燕辭江樓。颯颯風卷沙，茫茫霧縈洲。
黃雲結暮色，白水揚寒流。惻愴心自悲，潺湲淚難收。
蘅蘭方蕭瑟，長嘆令人愁。
[頁]卷,冊....[1866]183,6
第650筆
　　　　秋夕書懷（一作秋日南遊書懷）　李白
北風吹海雁，南渡落寒聲。感此瀟湘客，淒其流浪情。
海懷結滄洲（一作遠心飛蒼梧），霞（一作遐）想遊赤城。始探蓬壺事（一作術），旋覺天地輕。
澹然吟（一作思）高秋，閒臥瞻太清。蘿月掩（一作隱）空幕，松霜結（一作皓）前楹（一作松雲散前楹）。
滅見息群動，獵微窮至精。桃花有源水，可以保吾生。
[頁]卷,冊....[1866]183,6
第651筆
　　　　避地司空原言懷　李白
南風昔不競，豪聖思經綸。劉琨與祖逖，起舞雞鳴晨。
雖有匡濟心，終為樂禍人。我則異於是，潛光皖水濱。
卜築司空原，北將天柱鄰。雪霽萬里月，雲開九江春。
俟乎泰階平，然後託微身。傾家事金鼎，年貌可長新。
所願得此道，終然保清真。弄景奔日馭，攀星戲河津。
一隨王喬去，長年玉天賓。
[頁]卷,冊....[1866]183,6
第652筆
　　　　上崔相百憂章（時在潯陽獄）　李白
共公赫怒，天維中摧。鯤鯨噴蕩，揚濤起雷。
魚龍陷人，成此禍胎。火焚崑山，玉石相。
仰希霖雨，灑寶炎煨。箭發石開，戈揮日迴。
鄒衍慟哭，燕霜颯來。微誠不感，猶縶夏臺。
蒼鷹搏攫，丹棘崔嵬。豪聖凋枯，王風傷哀。
斯文未喪，東嶽豈頹。穆逃楚難，鄒脫吳災。
見機苦遲，二公所咍。驥不驟進，麟何來哉。
星離[1866]一門，草擲二孩。萬憤結習（一作緝），憂從中催。
金瑟玉壺，盡為愁媒。舉酒太息，泣血盈杯。
台星再朗，天綱重恢。屈法申恩，棄瑕取材。
冶長非罪，尼父無猜。覆盆儻舉，應照寒灰。
[頁]卷,冊....[1867]183,6
第653筆
　　　　萬憤詞投魏郎中　李白
海水渤潏，人罹鯨鯢。蓊胡沙而四塞，始滔天於燕齊。
何六龍之浩蕩，遷白日於秦西。九土星分，嗷嗷棲棲。
南冠君子，呼天而啼。戀高堂而掩泣，淚血地而成泥。
獄戶（一作時當）春而不草，獨幽怨而沉迷。兄九江兮弟三峽，悲羽化之難齊。
穆陵關北愁愛子，豫章天南隔老妻。一門骨肉散百草，遇難不復相提攜。
樹榛拔桂，囚鶯寵雞。舜昔授禹，伯成耕犁。
德自此衰，吾將安棲。好我者恤我，不好我者何忍臨危而相擠。
子胥鴟夷，彭越醢醯。自古豪烈，胡為此繄。
蒼蒼之天，高乎視低。如其聽卑，脫我牢狴。
儻辨美玉，君收白珪。
[頁]卷,冊....[1867]183,6
第654筆
　　　　荊州賊平臨洞庭言懷作　李白
修蛇橫洞庭，吞象臨江島。積骨成巴陵，遺言聞楚老。
水窮三苗國，地窄三湘道。歲〔晏〕（宴）天崢嶸，時危人枯槁。
思歸阻喪亂，去國傷懷抱。郢路方丘墟，章華亦傾倒。
風悲猿嘯苦，木落鴻飛早。日隱西赤沙，月明東城草。
關河望已絕，氛霧行當掃。長叫天可聞，吾將問蒼昊。
[頁]卷,冊....[1867]183,6
第655筆
　　　　覽鏡書懷　李白
得道無古今，失道還衰老。自笑鏡中人，白髮如霜草。
捫心空嘆息，問影何枯槁。桃李竟何言，終成南山皓。
[頁]卷,冊....[1867]183,6
第656筆
　　　　田園言懷[1867]　李白
賈誼三年謫，班超萬里侯。何如牽白犢，飲水對清流。
[頁]卷,冊....[1868]183,6
第657筆
　　　　江南春懷　李白
青春幾何時，黃鳥鳴不歇。天涯失鄉（一作歸）路，江外老華髮。
心飛秦塞雲，影滯楚關月。身世殊爛漫，田園久蕪沒。
歲〔晏〕（宴）何所從，長歌謝金闕。
[頁]卷,冊....[1868]183,6
第658筆
　　　　聽蜀僧濬彈琴　李白
蜀僧抱綠綺，西下峨眉峰。為我一揮手，如聽萬壑松。
客心洗流水，餘響入霜鐘。不覺碧山暮，秋雲暗幾重。
[頁]卷,冊....[1868]183,6
第659筆
　　　　魯東門觀刈蒲　李白
魯國寒事早，初霜刈渚蒲。揮鐮若轉月，拂水生連珠。
此草最可珍，何必貴龍鬚。織作玉床席，欣承清夜娛。
羅衣能再拂，不畏素塵蕪。
[頁]卷,冊....[1868]183,6
第660筆
　　　　詠鄰女東窗海石榴　李白
魯女東窗下，海榴世所稀。珊瑚映綠水，未足比光輝。
清香隨風發，落日好鳥歸。願為東南枝，低舉拂羅衣。
無由共攀折，引領望金扉。
[頁]卷,冊....[1868]183,6
第661筆
　　　　南軒松　李白
南軒有孤松，柯葉自綿冪。清風無閒時，瀟灑終日夕。
陰生古苔綠，色染秋煙碧。何當凌雲霄，直上數千尺。
[頁]卷,冊....[1868]183,6
第662筆
　　　　詠山樽二首　李白
蟠木不雕飾，且將斤斧疏。樽成山岳勢，材是棟梁餘。
外與金罍並，中涵玉醴虛。慚君垂拂拭，遂忝玳筵居。（此首題一作詠柳少府山癭木樽）。

擁腫寒山木，嵌空成酒樽。愧無江海量，偃蹇在君門。

[頁]卷,冊....[1869]183,6
第663筆
　　　　初出金門尋王侍御不遇詠壁上鸚鵡（一作敕放歸山留別王侍御不遇詠鸚鵡）　李白
落羽辭金殿，孤鳴吒（一作託）繡衣。能言終見棄，還向隴西（一作山）飛。
[頁]卷,冊....[1869]183,6
第664筆
　　　　紫藤樹　李白
紫藤挂雲木，花蔓宜陽春。密葉隱歌鳥，香風留美人。
[頁]卷,冊....[1869]183,6
第665筆
　　　　觀放白鷹二首　李白
八月邊風高，胡鷹白錦毛。孤飛一片雪，百里見秋毫。

寒冬十二月，蒼鷹八九毛。寄言燕雀莫相啅，自有雲霄萬里高。

[頁]卷,冊....[1869]183,6
第666筆
　　　　觀博平王志安少府山水粉圖（一作壁）　李白
粉壁為空天，丹青狀江海。遊雲不知歸，日見白鷗在。
博平真人王志安，沉吟至此願挂冠。松溪石磴帶秋色，愁客思歸坐曉寒。
[頁]卷,冊....[1869]183,6
第667筆
　　　　題雍丘崔明府丹　　李白
美人為政本忘機，服藥求仙事不違。葉縣已泥丹灶畢，瀛洲當伴赤松歸。
先師有訣神將助，大聖無心火[1869]自飛。九轉但能生羽翼，雙鳧忽去定何依。
[頁]卷,冊....[1870]183,6
第668筆
　　　　觀元丹丘坐巫山屏風　李白
昔遊三峽見巫山，見畫巫山宛相似。疑是天邊十二峰，飛入君家彩屏裏。
寒松蕭瑟如有聲，陽臺微茫如有情。錦衾瑤席何寂寂，楚王神女徒盈盈。
高（一本有唐字）咫尺，如千里，翠屏丹崖燦如綺。蒼蒼遠樹圍荊門，歷歷行舟
泛巴水。
水石潺湲萬壑分，煙光草色俱氛氳。溪花笑日何年發，江客聽猿幾歲聞。
使人對此心緬邈，疑入嵩丘夢綵雲。
 [1870]183,6
第669筆
　　　　求崔山人百丈崖瀑布圖　李白
百丈素崖裂，四山丹壁開。龍潭中噴射，晝夜生風雷。
但見瀑泉落，如潀雲漢來。聞君寫真圖，島嶼備縈迴。
石黛刷幽草，曾青澤古苔。幽緘儻相傳，何必向天台。
[頁]卷,冊....[1870]183,6
第670筆
　　　　見野草中有曰白頭翁者　李白
醉人田家去，行歌荒野中。如何青草裏，亦有白頭翁。
折取對明鏡，宛將衰鬢同。微芳似相誚，留恨向東風。
[頁]卷,冊....[1870]183,6
第671筆
　　　　流夜郎題葵葉　李白
慚君能衛足，嘆我遠移根。白日如分照，還歸守故園。
[頁]卷,冊....[1870]183,6
第672筆
　　　　塋禪師房觀山海圖　李白
真僧閉精宇，滅跡含達觀。列嶂圖雲山，攢峰入霄漢。
丹崖森在目，清晝疑卷幔。蓬壺來軒窗，瀛海入几[1870]案。
煙濤爭噴薄，島嶼相凌亂。征帆飄空中，瀑水灑天半。
崢嶸若可陟，想像徒盈嘆。杳與真心冥，遂諧靜者玩。
如登赤城裏，揭步滄洲畔。即事能娛人，從茲得消散。
[頁]卷,冊....[1871]183,6
第673筆
　　　　白鷺鶿　李白
白鷺下秋水，孤飛如墜霜。心閒且未去，獨立沙洲傍。
[頁]卷,冊....[1871]183,6
第674筆
　　　　詠槿　李白
園花笑芳年，池草豔春色。猶不如槿花，嬋娟玉階側。
芬榮何夭促，零落在瞬息。豈若瓊樹枝，終歲長翕赩。
[頁]卷,冊....[1871]183,6
第675筆
　　　　詠桂　李白
世人種桃李，皆在金張門。攀折爭捷徑，及此春風暄。
一朝天霜下，榮耀難久存。安知南山桂，綠葉垂芳根。
清陰亦可託，何惜樹君園。
[頁]卷,冊....[1871]183,6
第676筆
　　　　白胡桃　李白
紅羅袖裏分明見，白玉盤中看卻無。疑是老僧休念誦，腕前推下水晶珠。
[頁]卷,冊....[1871]183,6
第677筆
　　　　巫山枕障　李白
巫山枕障畫高丘，白帝城邊樹色秋。朝雲夜入無行處，巴水橫天更不流。
[頁]卷,冊....[1871]183,6
第678筆
　　　　南奔書懷（一作自丹陽南奔道中作，此詩蕭士贇云是偽作）　李白
遙夜何漫漫（一作何時旦），空歌白石爛。甯戚未匡齊，陳平終佐漢。
欃槍掃河洛，直割鴻溝半。曆數方未遷，[1871]雲雷屢多難。
天人秉旄鉞，虎竹光藩翰。侍筆黃金臺，傳觴青玉案。
不因秋風起，自有思歸歎。主將動讒疑，王師忽離叛。
自來白沙上，（一作兵羅滄海上）鼓譟丹陽岸。賓御如浮雲，從風各消散。
舟中指可掬，城上骸爭爨。草草出近關，行行昧前算。
南奔劇星火，北寇無涯畔。顧乏七寶鞭，留連道傍玩。
太白夜食昴，長虹日中貫。秦趙興天兵，茫茫九州亂。
感遇明主恩，頗高祖逖言。過江誓流水，志在清中原。
拔劍擊前柱，悲歌難重論。
[頁]卷,冊....[1872]183,6
第679筆
　　　　題隨州紫陽先生壁　李白
神農好長生，風俗久已成。復聞紫陽客，早署丹臺名。
喘息餐妙氣，步虛吟真聲。道與古仙合，心將元化并。
樓疑出蓬海，鶴似飛玉京。松雪窗外曉，池水階下明。
忽耽笙歌樂，頗失軒冕情。終願惠金液，提攜凌太清。
[頁]卷,冊....[1873]184,6
第680筆
　　　　題元丹丘山居　李白
故人棲東山，自愛丘壑美。青春臥空林，白日猶不起。
松風清襟袖，石潭洗心耳。羨君無紛喧，高枕碧霞裏。
[頁]卷,冊....[1873]184,6
第681筆
　　　　題元丹丘潁陽山居　并序　李白
　　丹丘家於潁陽，新卜別業，其地北倚馬嶺，連峰嵩丘，南瞻鹿臺，極
　　目汝海，雲巖映鬱，有佳致焉，白從之遊，故有此作。
仙遊渡潁水，訪隱同元君。忽遺蒼生望，獨與洪崖群。
卜地初晦跡，興言且成文。卻顧北山斷，前瞻南嶺分。
遙通汝海月，不隔嵩丘雲。之子合逸趣，而我欽清芬。
舉跡倚松石，談笑迷朝曛。益（一作終）願狎青鳥，[1873]拂衣棲江濆。
[頁]卷,冊....[1874]184,6
第682筆
　　　　題瓜州新河餞族叔舍人賁　李白
齊公鑿新河，萬古流不絕。豐功利生人，天地同朽滅。
兩橋對雙閣，芳樹有行列。愛此如甘棠，誰云敢攀折。
吳關倚此固，天險自茲設。海水落斗門，湖平見沙汭。
我行送季父，弭棹徒流悅。楊花滿江來，疑是龍山雪。
惜此林下興，愴為山陽別。瞻望清路塵，歸來空寂滅。
[頁]卷,冊....[1874]184,6
第683筆
　　　　洗腳亭　李白
白道向姑熟，洪亭臨道傍。前有昔時井，下有五丈床。
樵女洗素足，行人歇金裝。西望白鷺洲，蘆花似朝霜。
送君此時去，回首淚成行。
[頁]卷,冊....[1874]184,6
第684筆
　　　　勞勞亭　李白
天下傷心處，勞勞送客亭。春風知別苦，不遣柳條青。
[頁]卷,冊....[1874]184,6
第685筆
　　　　題金陵王處士水亭（此亭蓋齊朝南苑，又是陸機故宅。）　李白
王子耽玄言，賢豪多在門。好鵝尋道士，愛竹嘯名園。
樹色老（一作秀）荒苑，池光蕩華軒。此堂見明月，更憶陸平原。
掃拭青玉簟，為余置金尊。醉罷（一作後）欲歸去，花枝宿鳥喧。
何時復來此，再得洗囂煩。
[頁]卷,冊....[1874]184,6
第686筆
　　　　題嵩山逸人元丹丘山居　并序　李白
　　白久在廬霍，元公近遊嵩山，故交深情，出處無間，巖信頻及，許為
　　主人，欣然適會本意，當冀長往不返，欲便舉家就之，兼書共遊，因
　　有此贈。[1874]
家本紫雲山，道風未淪落。沉懷丹丘志，沖賞歸寂寞。
朅來遊閩荒，捫涉窮禹鑿。夤緣泛潮海，偃蹇陟廬霍。
憑雷躡天窗，弄影憩霞閣。且欣登眺美，頗愜隱淪諾。
三山曠幽期，四岳聊所託。故人契嵩潁，高義炳丹雘。
滅跡遺紛囂，終言本峰壑。自矜林湍好，不羨朝市樂。
偶與真意并，頓覺世情薄。爾能折芳桂，吾亦採蘭若。
拙妻好乘鸞，嬌女愛飛鶴。提攜訪神仙，從此鍊金藥。
[頁]卷,冊....[1875]184,6
第687筆
　　　　題江夏修靜寺（此寺是李北海舊宅）　李白
我家北海宅，作寺南江濱。空庭無玉樹，高殿坐幽人。
書帶留青草，琴堂（一作臺）冪素塵。平生種桃李，寂滅不成春。
[頁]卷,冊....[1875]184,6
第688筆
　　　　題宛溪館　李白
吾憐宛溪好，百尺照心明。（一作久照心益明）。何謝新安水，千尋見底清。
白沙留月色，綠竹助秋聲。卻笑嚴湍上，于今獨擅名。
[頁]卷,冊....[1875]184,6
第689筆
　　　　題東谿公幽居　李白
杜陵賢人清且廉，東溪卜築歲將淹。宅近青山同謝朓，門垂碧柳似陶潛。
好鳥迎春歌後院，飛花送酒舞前簷。客到但知留一醉，盤中只有水晶鹽。
[頁]卷,冊....[1875]184,6
第690筆
　　　　嘲魯儒　李白
魯叟談五經，白髮死章句。問以經濟策，茫如墜煙霧。
足著遠遊履，首戴方山巾。緩步從直道，未行先起塵。
秦家丞相府，不重褒衣人。君非叔孫通，與我本殊倫。
時事且未達，歸耕汶水濱。
[頁]卷,冊....[1875]184,6
第691筆
　　　　懼讒　李白
二桃殺三士，詎假劍如霜。眾女妒蛾眉，雙花競春芳。
魏姝信鄭袖，掩袂對懷王。一惑巧言子，朱顏成死（一作損）傷。
行將泣團扇，戚戚愁人腸。
[頁]卷,冊....[1876]184,6
第692筆
　　　　觀獵　李白
太守耀清威，乘閒弄晚暉。江沙橫獵騎，山火遶行圍。
箭逐雲鴻落，鷹隨月兔飛。不知白日暮，歡賞夜方歸。
[頁]卷,冊....[1876]184,6
第693筆
　　　　觀（一作聽）胡人吹笛　李白
胡人吹玉笛，一半是秦聲。十月吳山曉，梅花落敬亭。
愁聞出塞曲，淚滿逐臣纓。卻望長安道，空懷戀主情。
第694筆
　　　　軍行（一作從軍行，一作行軍。）　李白
騮馬新跨（一作誇）白玉鞍，戰罷沙場月色寒。城頭鐵鼓聲猶震，匣裏金刀血未乾。
[頁]卷,冊....[1876]184,6
第695筆
　　　　從軍行　李白
百戰沙場碎鐵衣，城南已合數重圍。突營射殺呼延將，獨領殘兵千騎歸。
[頁]卷,冊....[1876]184,6
第696筆
　　　　平虜將軍妻　李白
平虜將軍婦，入門二十年。君心自有悅，妾寵豈能專。
出解床前帳，行吟道上篇。古人不唾井，莫忘昔纏綿。
[頁]卷,冊....[1876]184,6
第697筆
　　　　春夜洛城聞笛　李白
誰家玉笛暗飛聲，散入春風滿洛城。此夜曲中聞折柳，何人不起故園情。
[頁]卷,冊....[1877]184,6
第698筆
　　　　嵩山采菖蒲者　李白
神仙（一作人）多古貌，雙耳下垂肩。嵩嶽逢漢武，疑是九疑仙。
我來採菖蒲，服食可延年。言終忽不見，滅影入雲煙。
喻帝竟莫悟，終歸茂陵田。
[頁]卷,冊....[1877]184,6
第699筆
　　　　金陵聽韓侍御吹笛　李白
韓公吹玉笛，倜儻流英音。風吹繞鐘山，萬壑皆龍吟。
王子停鳳管，師襄掩瑤琴。餘韻度江去，天涯安可尋。
[頁]卷,冊....[1877]184,6
第700筆
　　　　流夜郎聞酺不預　李白
北闕聖人歌太康，南冠君子竄遐荒。漢酺聞奏鈞天樂，願得風吹到夜郎。
[頁]卷,冊....[1877]184,6
第701筆
　　　　放後遇恩不沾　李白
天作雲與雷，霈然德澤開。東風日本至，白雉越裳來。
獨棄長沙國，三年未許回。何時入宣室，更問洛陽才。
第702筆
　　　　宣城見杜鵑花（一作杜牧詩，題云子規。）　李白
蜀國曾聞子規鳥，宣城還見杜鵑花。一叫一迴腸一斷，三春三月憶三巴。
[頁]卷,冊....[1877]184,6
第703筆
　　　　白田馬上聞鶯[1877]　李白
黃鸝啄紫椹，五月鳴桑枝。我行不記日，誤作陽春時。
蠶老客未歸，白田已繅絲。驅馬又前去，捫心空自悲。
[頁]卷,冊....[1878]184,6
第704筆
　　　　三五七言　李白
秋風清，秋月明。落葉聚還散，寒鴉棲復驚。
相思相見知何日，此時此夜難為情。
[頁]卷,冊....[1878]184,6
第705筆
　　　　雜詩　李白
白日與明月，晝夜尚（一作常）不閒。況爾悠悠人，安得久世間。
傳聞海水上，乃有蓬萊山。玉樹生綠葉，靈仙每登攀。
一食駐玄髮，再食留紅顏。吾欲從此去，去之無時還。
[頁]卷,冊....[1878]184,6
第706筆
　　　　寄遠十一首　李白
三鳥別王母，銜書來見（一作相）過。腸斷若剪弦，其如愁思何。
遙知玉窗裏，纖手弄雲和。奏曲有深意，青松交女蘿。
寫水山井中，同泉豈殊波。秦心與楚恨，皎皎為誰多。

青樓何所在，乃在碧雲中。寶鏡挂秋水（一作月），羅衣輕春風。
新妝坐落日，悵望金（一作錦）屏空。念此（一作剪綵）送短書，願因雙飛鴻。

本作一行書，殷勤道相憶。一行復一行，滿紙情何極。
瑤臺有黃鶴，為報青樓人。朱顏凋落盡，白髮一何新。
自知未應還，離居（一作君）經三春。桃李今若為，當窗發光彩。
莫使香風飄，留與紅芳待。

玉〔箸〕（筋）落春鏡，坐愁湖陽水。聞與陰麗華，風煙接鄰里。
青春已復過，白日忽相催。但恐荷（一作飛）花晚，令人意已摧。
相思不惜夢，日夜向陽臺[1878]。

遠憶巫山陽，花明淥江暖。躊躇未得往，淚向南雲滿。
春風復無情，吹我夢魂斷。不見眼中人，天長音信短。

陽臺隔楚水，春草生黃河。（一作陰雲隔楚水，轉蓬落渭河）相思無日夜，浩蕩若流波。
流波向海去，欲見終無因。（一作定遶珠江濱）遙將一點淚，遠寄如花人。

妾在舂陵東，君居漢江島。一日望花光，往來成白道。（一作日日采蘼蕪，上山成白道）
一為雲雨別，此地生秋草。秋草秋蛾飛，相思愁落暉。
何由一相見，滅燭解羅衣。（一本無此二句，落暉下有昔時攜手去，今日流淚歸。遙知不得意，玉箸點羅衣四句）。

憶昨東園桃李紅碧枝，與君此時初別離。金瓶落井無消息，令人行歎復坐思。
坐思行歎成楚越，春風玉顏畏銷歇。碧窗紛紛下落花，青樓寂寂空明月。
兩不見，但相思。空留錦字表心素，至今緘愁不忍窺。

長短春草綠，緣階如有情。卷施心獨苦，抽卻死還生。
睹物知妾意，希君種後庭。閒時當採掇，念此莫相輕。

魯縞如玉霜，筆（一作剪）題月氏書。寄書白鸚鵡，西海慰離居。
行數雖不多，字字有委曲。天末如見之，開緘淚相續。
淚盡恨轉深，千里同此心。（一作千里若在眼，萬里若在心）相思千萬里，一書值千金。

愛君芙蓉嬋娟之豔色，色可餐兮難再得。憐君冰玉清迥之明心，情不極兮意已深。
朝共琅玕之綺食，夜同鴛鴦之錦衾。恩情婉孌忽為別，使人莫錯亂愁心。
亂愁心，涕如雪。寒燈厭夢魂欲絕，覺來相思生白髮。
盈盈漢水若可越，可惜凌波步羅襪。美人美人兮歸去來，莫作朝雲暮雨兮飛陽臺。

[頁]卷,冊....[1879]184,6
第707筆
　　　　長信宮（一作長信怨）　李白
月皎昭陽殿，霜清長信宮。天行乘玉輦，飛燕與君同。
別有歡娛處，（一作更有留情處）承恩樂未窮。誰憐團扇妾，獨坐怨秋風。
[頁]卷,冊....[1880]184,6
第708筆
　　　　長門怨二首　李白
天迴北斗挂西樓，金屋無人螢火流。月光欲到長門殿，別作深宮一段愁。

桂殿長愁不記春，黃金四屋起秋塵。夜懸明鏡青天上，獨照長門宮裏人。

[頁]卷,冊....[1880]184,6
第709筆
　　　　春怨　李白
白馬金羈遼海東，羅帷繡被臥春風。落月低軒窺燭盡，飛花入戶笑床空。
[頁]卷,冊....[1880]184,6
第710筆
　　　　代贈遠　李白
妾本洛陽人，狂夫幽燕客。渴飲易水波，由來多感激。
胡馬西北馳，香騣搖綠絲。鳴鞭從此去，逐虜蕩邊陲。
昔去有好言，不言久離別。燕支多美女，走馬輕風雪。
見此不記人，恩情雲雨絕。啼流玉箸盡，坐恨金閨切。
織錦作短書，腸隨回文結。相思欲有寄，恐君不見察。
焚之揚其灰，手跡自此滅。
[頁]卷,冊....[1880]184,6
第711筆
　　　　陌上贈美人（一作小放歌行）　李白
駿馬驕行踏落花，垂鞭直拂五雲車。美人一笑褰珠箔，遙指紅樓是妾家。
[頁]卷,冊....[1880]184,6
第712筆
　　　　閨情　李白
流水去絕國，浮雲辭故關。水或戀前浦，雲猶歸舊山。
恨君流（一作龍）沙去，棄妾漁陽間。玉箸夜垂（一作日夜）[1880]流，雙雙落朱顏。
黃鳥坐相悲，綠楊誰更攀。織錦心草草，挑燈淚斑斑。
窺鏡不自識，況乃狂夫還。
[頁]卷,冊....[1881]184,6
第713筆
　　　　代別情人　李白
清水本不動，桃花發岸傍。桃花弄水色，波蕩搖春光。
我悅子容豔，子傾我文章。風吹綠琴去，曲度紫鴛鴦。
昔作一水魚，今成兩枝鳥。哀哀長雞鳴，夜夜達五（一作天）曉。
起折相思樹，歸贈知寸心。覆水不可收，行雲難重尋。
天涯有度鳥，莫絕瑤華音。
[頁]卷,冊....[1881]184,6
第714筆
　　　　代秋情　李白
幾日相別離，門前生穭葵。寒蟬聒梧桐，日夕長鳴悲。
白露濕螢火，清霜凌兔絲。空掩紫羅袂，（一作空閨掩羅袂），長啼無盡時。
[頁]卷,冊....[1881]184,6
第715筆
　　　　對酒　李白
蒲萄酒，金叵羅，吳姬十五細馬馱。青黛畫眉紅錦靴，
道字不正嬌唱歌。玳瑁筵中懷裏醉，芙蓉帳底奈君何。
[頁]卷,冊....[1881]184,6
第716筆
　　　　怨情　李白
新人如花雖可寵，故人似玉由來重。花性飄揚不自持，玉心皎潔終不移。
故人昔新今尚故，還見新人有故時。請看陳后黃金屋，寂寂珠簾生網絲。
[頁]卷,冊....[1881]184,6
第717筆
　　　　湖邊採蓮婦　李白
小姑織白紵，未解將人語。大嫂採芙蓉，溪湖千萬重。
長兄行不在，莫使外人逢。願學秋胡婦，貞心比古[1881]松。
[頁]卷,冊....[1882]184,6
第718筆
　　　　怨情　李白
美人卷珠簾，深坐顰蛾眉。但見淚痕濕，不知心恨誰。
[頁]卷,冊....[1882]184,6
第719筆
　　　　代寄情楚詞體　李白
君不來兮，徒蓄怨積思而孤吟。雲陽一去已遠，隔巫山綠水之沈沈。
留餘香兮染繡被，夜欲寢兮愁人心。朝馳余馬於青樓，怳若空而夷猶。
浮雲深兮不得語，卻惆悵而懷憂。使青鳥兮銜書，恨獨宿兮傷離居。
何無情而雨（一作兩）絕，夢雖往而交疏。橫流涕而長嗟，折芳洲之瑤華。
送飛鳥以極目，怨夕陽之西斜。願為連根同死之秋草，不作飛空之落花。
[頁]卷,冊....[1882]184,6
第720筆
　　　　學古思邊　李白
銜悲上隴首，腸斷不見君。流水若有情，幽哀從此分。
蒼茫愁邊色，惆悵落日曛。山外接遠天，天際復有雲。
白雁從中來，飛鳴苦難聞。足繫一書札，寄言難離群。
離群心斷絕，十見花成雪。胡地無春暉，征人行不歸。
相思杳如夢，珠淚濕羅衣。
[頁]卷,冊....[1882]184,6
第721筆
　　　　思邊（一作春怨）　李白
去年何時君別妾，南園綠草飛蝴蝶。今歲何時妾憶君，西山白雪暗晴雲。
玉關去此三千里，欲寄音書那可聞。
[頁]卷,冊....[1882]184,6
第722筆
　　　　口號吳王美人半醉[1882]　李白
風動荷花水殿香，姑蘇臺上宴吳王。西施醉舞嬌無力，笑倚東窗白玉床。
[頁]卷,冊....[1883]184,6
第723筆
　　　　代美人愁鏡二首　李白
明明金鵲鏡，了了玉臺前。拂拭交冰月，光輝何清圓。
紅顏老昨日，白髮多去年。鉛粉坐相誤，照來空淒然。

美人贈此盤龍之寶鏡，燭我金縷之羅衣。時將紅袖拂明月，為惜普照之餘暉。
影中金鵲飛不滅，臺下青鸞思獨絕。槁砧一別若箭弦，去有日，來無年。
狂風吹卻妾心斷，玉箸并墮菱花前。

[頁]卷,冊....[1883]184,6
第724筆
　　　　贈段七娘　李白
羅襪凌波生網塵，那能得計訪情親。千杯綠酒何辭醉，一面紅妝惱殺人。
[頁]卷,冊....[1883]184,6
第725筆
　　　　別內赴徵三首　李白
王命三徵去未還，明朝離別出吳關。白玉高樓看不見，相思須上望夫山。

出門妻子強牽衣，問我西行幾日歸。歸時儻佩黃金印，莫學蘇秦不下機。

翡翠為樓金作梯，誰人獨宿倚門啼。（一作卷簾愁坐待鳴雞）夜坐（一作泣）寒燈連曉月，行行淚盡楚關西。

[頁]卷,冊....[1883]184,6
第726筆
　　　　秋浦寄內　李白
我今尋陽去，辭家千里餘。結荷倦（一作愁）水宿，卻寄大雷書。
雖不同辛苦，愴離各自居。我自入秋浦，三年北信疏。
紅顏愁落盡，白髮不能除。有客自梁苑，手攜五色魚。
開魚得錦字，歸問我何如。江山雖道阻，意合不為殊。
[頁]卷,冊....[1883]184,6
第727筆
　　　　自代內贈　李白
寶刀截流水，無有斷絕時。妾意逐君行，纏綿亦如之。
別來門前草，秋巷春轉碧。（一作春盡秋轉碧）掃盡更還生，萋萋滿行跡。
鳴鳳始相得，雄驚雌各飛。游雲落何山，一往不見歸。
估客發大樓（一作東海），知君在秋浦。梁苑空錦衾，陽臺夢行雨。
妾家三作相，失勢去西秦。猶有（一作存）舊歌管，淒清聞四鄰。
曲度入紫雲，啼無眼中人。（此下一本有女弟爭笑弄，悲羞淚盈巾二句。）妾似井底桃，開花向誰笑。
君如天上月，不肯一迴照。窺鏡不自識，別多憔悴深。
安得秦吉了，為人道寸心。
[頁]卷,冊....[1884]184,6
第728筆
　　　　秋浦感主人歸燕寄內　李白
霜凋楚關木，始知殺氣嚴。寥寥金天廓，婉婉綠紅潛。
胡燕別主人，雙雙語前簷。三飛四迴顧，欲去復相瞻。
豈不戀華屋，終然謝珠簾。我不及此鳥，遠行歲已淹。
寄書道中歎，淚下不能緘。
[頁]卷,冊....[1884]184,6
第729筆
　　　　送內尋廬山女道士李騰空二首　李白
君尋騰空子，應到碧山家。水舂雲母碓，風掃石楠花。
若愛幽居好，相邀弄紫霞。

多君相門女，學道愛神仙。素手掬青靄，羅衣曳紫煙。
一往屏風疊，乘鸞著玉鞭（一作不著鞭）。

[頁]卷,冊....[1884]184,6
第730筆
　　　　贈內　李白
三百六十日，日日醉如泥。雖為李白婦，何異太常妻。
[頁]卷,冊....[1884]184,6
第731筆
　　　　在潯陽非所寄內　李白
聞難知慟哭，行啼入府中。多君同蔡琰，流淚請曹公。
知登吳章嶺，昔與死無分。崎嶇行石道，外折入青[1884]雲。
相見若悲歎，哀聲那可聞。
[頁]卷,冊....[1885]184,6
第732筆
　　　　南流夜郎寄內　李白
夜郎天外怨離居，明月樓中音信疏。北雁春歸看欲盡，南來不得豫章書。
[頁]卷,冊....[1885]184,6
第733筆
　　　　越女詞五首（越中書所見也）　李白
長干吳兒女，眉目豔新月。屐上足如霜，不著鴉頭襪。

吳兒多白皙，好為蕩舟劇。賣眼擲春心，折花調行客。

耶溪採蓮女，見客棹歌迴。笑入荷花去，佯羞不出來。

東陽素足女，會稽素舸郎。相看月未墮，白地斷肝腸。

鏡湖水如月，耶溪女似雪。新妝蕩新波，光景兩奇絕。

[頁]卷,冊....[1885]184,6
第734筆
　　　　浣紗石上女　李白
玉面耶溪女，青娥紅粉妝。一雙金齒屐，兩足白如霜。
[頁]卷,冊....[1885]184,6
第735筆
　　　　示金陵子（一作金陵子詞）　李白
金陵城東誰家（一作金陵）子，竊聽琴聲碧（一作夜）窗裏。落花一片天上來，隨人直渡西江水。
楚歌吳語嬌不成，似能未能最有情。謝公正要東山妓，攜手林泉處處行。
[頁]卷,冊....[1885]184,6
第736筆
　　　　出妓金陵子呈盧六四首　李白
安石東山三十春，傲然攜妓出風塵。樓中見我金陵子，何似陽臺雲雨人[1885]。

南國新豐酒，東山小妓歌。對君君不樂，花月奈愁何。

東道煙霞主，西江詩酒筵。相逢不覺醉，日墮歷陽川。

小妓金陵歌楚聲，家僮丹砂學鳳鳴。我亦為君飲清酒，君心不肯向人傾。

[頁]卷,冊....[1886]184,6
第737筆
　　　　巴女詞　李白
巴水急如箭，巴船去若飛。十月三千里，郎行幾歲歸。
[頁]卷,冊....[1886]184,6
第738筆
　　　　哭晁卿衡　李白
日本晁卿辭帝都，征帆一片繞蓬壺。明月不歸沈碧海，白雲愁色滿蒼梧。
[頁]卷,冊....[1886]184,6
第739筆
　　　　自溧水道哭王炎三首　李白
白楊雙行行，白馬悲路傍。晨興見曉月，更似發雲陽。
溧水通吳關，逝川去未央。故人萬化盡，閉骨茅山岡。
天上墜玉棺，泉中掩龍章。名飛日月上，義與風雲翔。
逸氣竟莫展，英圖俄夭傷。楚國一老人，來嗟龔勝亡。
有言不可道，雪泣憶蘭芳。

王公希代寶，棄世一何早。弔死不及哀，殯宮已秋草。
悲來欲脫劍，挂向何枝好。哭向茅山雖未摧，一生淚盡丹陽道。

王家碧瑤樹，一樹忽先摧。海內故人泣，天涯弔鶴來。
未成霖雨用，先失濟川材。一罷廣陵散，鳴琴更不開。

[頁]卷,冊....[1886]184,6
第740筆
　　　　哭宣城善釀紀叟[1886]　李白
紀叟黃泉里，還應釀老春。夜臺無曉日，沽酒與何人。（一作題戴老酒店云：戴老黃泉下，還應讓大春。夜臺無李白，沽酒與何人。）
[頁]卷,冊....[1887]184,6
第741筆
　　　　宣城哭蔣徵君華　李白
敬亭埋玉樹，知是蔣徵君。安得相如草，空餘封禪文。
池臺空有月，詞賦舊凌雲。獨挂延陵劍，千秋在古墳。
[頁]卷,冊....[1887]184,6
第742筆
　　　　鞠歌行（以下見文苑英華）　李白
麗莫似漢宮妃，謙莫似黃家女。黃女持謙齒髮高，漢妃恃麗天庭去。
人生容德不自保，聖人安用推天道。君不見蔡澤嵌枯詭怪之形狀，大言直取秦丞相。
又不見田千秋才智不出人，一朝富貴如有神。二侯行事在方冊，泣麟老人終困厄。
夜光抱恨良歎悲，日月逝矣吾何之。
[頁]卷,冊....[1888]185,6
第743筆
　　　　胡無人　李白
十萬羽林兒，臨洮破郅支。殺添胡地骨，降足漢營旗。
塞闊牛羊散，兵休帳幕移。空餘隴頭水，鳴咽向人悲。
[頁]卷,冊....[1888]185,6
第744筆
　　　　月夜金陵懷古　李白
蒼蒼金陵月，空懸帝王州。天文列宿在，霸業大江流。
綠水絕馳道，青松摧古丘。臺傾鳷鵲觀，宮沒鳳凰樓。
別殿悲清暑，芳園罷樂遊。一聞歌玉樹，蕭瑟後庭秋。
[頁]卷,冊....[1888]185,6
第745筆
　　　　冬日歸舊山　李白
未洗染塵纓，歸來芳草平。一條藤徑綠，萬點雪峰晴。
地冷葉先盡，谷寒雲不行。嫩篁侵舍密，古樹倒江[1888]橫。
白犬離村吠，蒼苔壁上生。穿廚孤雉過，臨屋舊猿鳴。
木落禽巢在，籬疏獸路成。拂床蒼鼠走，倒篋素魚驚。
洗硯修良策，敲松擬素貞。此時重一去，去合到三清。
[頁]卷,冊....[1889]185,6
第746筆
　　　　望夫石　李白
髣髴古容儀，含愁帶曙輝。露如今日淚，苔似昔年衣。
有恨同湘女，無言類楚妃。寂然芳靄內，猶若待夫歸。
[頁]卷,冊....[1889]185,6
第747筆
　　　　對雨　李白
卷簾聊舉目，露濕草綿芊。古岫藏雲毳，空庭織碎煙。
水紋愁不起，風線重難牽。盡日扶犁叟，往來江樹前。
[頁]卷,冊....[1889]185,6
第748筆
　　　　曉晴（一作晚晴）　李白
野涼疏雨歇，春色遍萋萋。魚躍青池滿，鶯吟綠樹低。
野花妝面濕，山草紐斜齊。零落殘雪片，風吹挂竹谿。
[頁]卷,冊....[1889]185,6
第749筆
　　　　初月　李白
玉蟾離海上，白露濕花時。雲畔風生爪，沙頭水浸眉。
樂哉弦管客，愁殺戰征兒。因絕西園賞，臨風一詠詩。
[頁]卷,冊....[1889]185,6
第750筆
　　　　雨後望月　李白
四郊陰靄散，開戶半蟾生。萬里舒霜合，一條江練橫。
出時山眼白，高後海心明。為惜如團扇，長吟到五[1889]更。
[頁]卷,冊....[1890]185,6
第751筆
　　　　賦得鶴送史司馬赴崔相公幕　李白
崢嶸丞相府，清切鳳凰池。羨爾瑤臺鶴，高棲瓊樹枝。
歸飛晴日好，吟弄惠風吹。正有乘軒樂，初當學舞時。
珍禽在羅網，微命若游絲。願托周周羽，相銜漢水湄。
[頁]卷,冊....[1890]185,6
第752筆
　　　　送客歸吳　李白
江村秋雨歇，酒盡一帆飛。路歷波濤去，家惟坐臥歸。
島花開灼灼，汀柳細依依。別後無餘事，還應掃釣磯。
[頁]卷,冊....[1890]185,6
第753筆
　　　　送友生遊峽中　李白
風靜楊柳垂，看花又別離。幾年同在此，今日各驅馳。
峽裏聞猿叫，山頭見月時。殷勤一杯酒，珍重歲寒姿。
[頁]卷,冊....[1890]185,6
第754筆
　　　　送袁明府任長沙　李白
別離楊柳青，樽酒表丹誠。古道攜琴去，深山見峽迎。
暖風花繞樹，秋雨草沿城。自此長江內，無因夜犬驚。
[頁]卷,冊....[1890]185,6
第755筆
　　　　鄒衍谷　李白
燕谷無煖氣，窮巖閉嚴陰。鄒子一吹律，能迴天地心。
[頁]卷,冊....[1890]185,6
第756筆
　　　　雜言用投丹陽知己兼奉宣慰判官（以下見詩紀，第八句第二字缺字。）[1890]　李白
客從崑崙來，遺我雙玉璞。雲是古之得道者西王母食之餘，食之可以凌太虛。
受之頗謂絕今昔，求識江淮人猶乎比石。如今雖在卞和手，□□正憔悴。
了了知之亦何益，恭聞士有調相如。始從鎬京還，復欲鎬京去。
能上秦王殿，何時迴光一相眄。欲投君，保君年。
幸君持取無棄捐，無棄捐，服之與君俱神仙。
[頁]卷,冊....[1891]185,6
第757筆
　　　　觀魚潭　李白
觀魚碧潭上，木落潭水清。日暮紫鱗躍，圓波處處生。
涼煙浮竹盡，秋月照沙明。何必滄浪去，茲焉可濯纓。
[頁]卷,冊....[1891]185,6
第758筆
　　　　自廣平乘醉走馬六十里至邯鄲登城樓覽古書懷　李白
醉騎白花馬（一作駱），西走邯鄲城。揚鞭動（一作度）柳色，寫鞚春風生。
入郭登高樓，山川與雲平。深宮翳綠草，（一作雄都半古冢）萬事傷人情。
相如章華巔，猛氣折秦嬴。兩虎不可鬥，廉公終負荊。
提攜袴中兒，杵臼及程嬰。立孤就白刃，（一作空孤獻白刃）必死耀丹誠。
平原三千客，談笑盡豪英。毛君能穎脫，二國且同盟。
皆為黃泉土，使我涕縱橫。磊磊石子岡，蕭蕭白楊聲。
諸賢沒此地，碑版有殘銘。太古共今時，由來互（一作同）哀榮。
傷哉何足道，感激仰空名。趙俗愛長劍，文儒少逢迎。
閒從博陵（一作徒）遊，暢飲雪朝酲。歌酣易水動，鼓震叢臺傾。
日落把燭歸，凌晨向燕京。方陳五餌策，一使胡塵清。
[頁]卷,冊....[1891]185,6
第759筆
　　　　宣州長史弟昭贈余琴谿中雙舞鶴詩以見志　李白
令弟佐宣城，贈余琴谿鶴。謂言天涯雪，忽向窗前落。
白玉為毛衣，黃金不肯博。背風振六翮，對舞臨山閣。
顧我如有情，長鳴似相託。何當駕此物，與爾騰寥廓。
[頁]卷,冊....[1891]185,6
第760筆
　　　　題舒州司空山瀑布　李白
斷崖如削瓜，嵐光破崖綠。天河從中來，白雲漲川谷。
玉案赤文字，世眼不可讀。攝身凌青霄，松風拂我足。
[頁]卷,冊....[1892]185,6
第761筆
　　　　金陵新亭　李白
金陵風景好，豪士集新亭。舉目山河異，偏傷周顗情。
四坐楚囚悲，不憂社稷傾。王公何慷慨，千載仰雄名。
[頁]卷,冊....[1892]185,6
第762筆
　　　　上清寶鼎詩（前首見東觀餘論，後首見王直方詩話。）　李白
我居清空表，君處紅埃中。仙人持玉尺，廢君多少才。
玉尺不可盡，君才無時休。

嚥服十二環，奄有仙人房。暮騎紫麟去，海氣侵肌涼。
贈我纍纍珠，靡靡明月光。

[頁]卷,冊....[1892]185,6
第763筆
　　　　題許宣平庵壁（見詩話類編）　李白
我吟傳舍詠，來訪真人居。煙嶺迷高跡，雲林隔太虛。
窺庭但蕭瑟，倚杖空躊躇。應化遼天鶴，歸當千歲餘。
[頁]卷,冊....[1892]185,6
第764筆
　　　　戲贈杜甫（以下見唐詩紀事）　李白
飯顆山頭逢杜甫，頂戴笠子日卓午。借問別來（一作因何）太瘦生，總為從前作詩苦。
[頁]卷,冊....[1892]185,6
第765筆
　　　　春感詩　李白
　　白隱居戴天大匡山，往來旁郡，依潼江趙徵君蕤，蕤亦節士，任俠有
　　氣，善為縱橫學，著書號長短經，去遊成都，[1892]賦此詩，益州刺
　　史蘇頲見而異之。
茫茫南與北，道直事難諧。榆莢錢生樹，楊花玉糝街。
塵縈遊子面，蝶弄美人釵。卻憶青山上，雲門掩竹齋。
[頁]卷,冊....[1893]185,6
第766筆
　　　　白微時募縣小吏入令臥內嘗驅牛經堂下令妻怒將加詰責白亟以詩謝云　李白
素面倚欄鉤，嬌聲出外頭。若非是織女，何得問牽牛。
[頁]卷,冊....[1893]185,6
第767筆
　　　　句　李白
焰隨紅日去，煙逐暮雲飛。（令一日賦山火詩云：野火燒山後，人歸火不歸。思軋不屬，白從旁綴其下句，令慚止）。
綠鬢隨波散，紅顏逐浪無。因何逢伍相，應是想秋胡。（白從令觀漲，有女子溺死江上。令賦詩云：二八誰家女，漂來倚岸蘆。鳥窺眉上翠，魚弄口旁珠。令復苦吟，白輒應聲繼之。）
舉袖露條脫，招我飯胡麻。（見二老堂詩話）。