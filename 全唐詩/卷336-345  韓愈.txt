第1筆
　　　　元和聖德詩（並序。初憲宗即位，劍南劉闢自稱留後以叛。元和元年正月，以高崇文為左神策行營節度使討闢。九月，克成都，十月，闢伏誅。二年正月己丑，朝獻於大清宮。庚寅，朝享於太廟。辛卯，祀昊天上帝於郊丘，還宮，大赦天下。）　韓愈
　　臣愈頓首再拜言，臣伏見皇帝陛下即位已來，誅流姦臣，朝廷清明，
　　無有欺蔽，外斬楊惠琳、劉闢，以收夏蜀，東定青齊積年之叛，海內
　　怖駭，不敢違越，郊天告廟，神靈歡喜，風雨晦明，無不從順，太平
　　之期，適當今日。臣蒙被恩澤，日與群臣序立紫宸殿陛下，親望穆穆
　　之光，而其職業，又在以經籍教導國子，誠宜率先作歌詩以稱道盛德
　　，不可以辭語淺薄不足以自效為解，輒依古作四言元和聖德詩一篇。
　　凡千有二十四字，指事實錄，具載明天子文武神[3758]聖，以警動百
　　姓耳目，傳示無極，其詩曰。
皇帝即阼，物無違拒。曰暘而暘，曰雨而雨。
維是元年，有盜在夏。欲覆其州，以踵近（一作其）武。（先〔是〕（年）年德宗建中間，李希烈、朱泚等反，至是楊惠琳、劉闢繼踵而起，此敘惠琳據夏州，出師征討有功，以為平劉闢發端）。
皇帝曰嘻，豈不在我。負鄙為艱，縱則不可。
出師征之，其眾十（一作千）旅。（時嚴綬在河東，表請討惠琳，詔與天德軍合擊之）軍其城下，告以福禍。
腹敗枝披，不敢保聚。擲首陴外，降旛夜豎。
疆外之險，莫過蜀土。韋皋去鎮，劉闢守後。
血人於牙，不肯吐口。開庫啗（宋刻作啖）士，曰隨所取。
汝張汝弓，汝鼓汝鼓。汝為表書，求我帥汝。
事始上聞，在列咸怒。皇帝曰然，嗟遠士女。
苟附而安，則且付與。讀命於庭，出節少府。
朝發京師，夕至其部。闢喜謂黨，汝振而伍。
蜀可全有，此不當受。萬牛臠炙（一作肉），萬甕行酒。
以錦纏股，以紅帕首。有恇其凶，有餌其誘。
其出穰穰，隊以萬數。遂劫東川，遂據城阻。
皇帝曰嗟，其又可許。爰命崇文，分卒禁禦。
有安其驅，無暴我野。日行三十，徐壁其右。
闢黨聚謀，鹿頭是守。崇文奉詔，進退規矩。
戰不貪殺，擒不濫數。四方節度，整兵頓馬。
上章請討，俟命起坐。皇帝曰嘻，無汝煩苦。
荊并洎梁（荊謂荊南節度使裴均、并謂河東節度使嚴綬、梁謂山南西道節度使嚴礪），在國門戶。出師三千，各選爾醜。
四軍齊作，殷其如阜。或拔其角，或脫其距。
長驅洋洋，無有齟齬。八月壬午，闢棄城走。
載妻與妾，包裹稚乳。是日崇文，入處其宇。
分散逐捕，搜原剔藪。闢窮見窘，無地自處。
俯視大江，不見洲渚。遂自顛倒，若杵投臼。
取之江中，枷脰械手。婦女纍纍，啼哭拜叩。
來獻闕下，以告廟社。周示城市，咸使觀睹。
解脫攣索，夾以砧斧。婉婉弱子，赤立傴僂。
牽頭曳足，先斷腰膂。次及其徒，體骸撐拄。
末乃取闢，駭汗如寫。揮刀紛紜，爭刌（音忖，細切也）膾脯。
優賞將吏，扶珪綴組。帛堆[3759]其家，粟塞其庾。
哀憐陣沒，廩給孤寡。贈官封墓，周宏溥。
經戰伐地，寬免租簿。施令酬功，急疾如火。
天地中間，莫不順序。幽恆青魏，東盡海浦。
南至徐蔡，區外雜虜。怛威赧德，踧踖蹈舞。
掉棄兵革，私習簋簠。來請來覲，十百其耦（一作數）。
皇帝曰吁，伯父叔舅。各安爾位，訓厥甿。
正月元日，初見宗祖。躬執百禮，登降拜俯。
薦於新宮，視瞻梁梠（音呂，楣也）。慼見容色，淚落入俎。
侍祠之臣，助我惻楚。乃以上辛，於郊用牡。
除於國南，鱗筍毛。廬幕周施，開揭磊砢。
獸盾騰挐，圓壇帖妥。天兵四羅，旂常婀娜。
駕龍十二，魚魚雅雅。宵昇於丘，奠璧獻斝。
眾樂驚作，轟豗融冶。紫焰噓呵，高靈下墮。
群星從坐，錯落侈哆（丁可切，又昌者切）。日君月妃，煥赫婐（婐，烏果切，，五果切，身弱好也，謂月妃）。
瀆鬼濛鴻，嶽祗嶪峨。飫沃羶薌，產祥降嘏。
鳳皇應奏，舒翼自拊。赤麟黃龍，逶陀結糾。
卿士庶人，黃童白叟。踴躍歡呀，失喜噎歐。
乾清坤夷，境落褰舉。帝車回來，日正當午。
幸丹鳳門，大赦天下。滌濯磢（初兩切，又此兩切，瓦石洗物），磨滅瑕垢。
續功臣嗣，拔賢任耇。孩養無告，仁滂施厚。
皇帝神聖，通達今古。聽聰視明，一似堯禹。
生知法式，動得理所。天錫皇帝，為天下主。
并包畜養，無異細鉅。億載萬年，敢有違者。
皇帝儉勤，盥濯陶瓦。斥遣浮華，好此綈紵。
敕戒四方，侈則有咎。天錫皇帝，多麥與黍。
無召水旱，耗於（一作無耗）雀鼠。億載萬年，有富無窶。
皇帝正直，別白善否。擅命而狂，既翦既去。
盡逐群姦，靡有遺侶。天錫皇帝，厖臣碩輔。
博問遐觀，以置左右。億載萬年，無敢余侮。
皇帝大孝，慈祥悌友。怡怡愉愉，奉太皇后。
浹於族親，濡及九有。天錫皇帝，與天齊壽。
登茲太平，無怠永久。億載萬年，為父為母。
博士臣愈，職是訓詁。作為歌詩，以配吉甫。
[頁]卷,冊....[3760]336,10
第2筆
　　　　琴操十首[3760]　將歸操　韓愈
　　孔子之趙，聞殺鳴犢作。（趙殺鳴犢。孔子臨河，歎而作歌曰：秋之
　　水兮風揚波，舟楫顛倒更相加，歸來歸來胡為斯。）
秋之水兮，其色幽幽。我將濟兮，不得其由。
涉其淺兮，石齧我足。乘其深兮，龍入我舟。
我濟而悔兮，將安歸尤。歸兮歸兮，無與石鬥兮，
無應龍求。
[頁]卷,冊....[3761]336,10
第3筆
　　　　猗蘭操　韓愈
　　孔子傷不逢時作。（古琴操云：習習谷風，以陰以雨，之子于歸，遠
　　送于野。何彼蒼天，不得其所，逍遙九州，無有定處。世人闇蔽，不
　　知賢者，年紀逝邁，一身將老）
蘭之猗猗，揚揚其香。不採而佩，於蘭何傷。
今天之旋，其曷為然。我行四方，以日以年。
雪霜貿貿（音茂），薺麥之茂。子如不傷，我不爾覯。
薺麥之茂，薺麥之有。君子之傷，君子之守。
[頁]卷,冊....[3761]336,10
第4筆
　　　　龜山操　韓愈
　　孔子以季桓子受齊女樂，諫不從，望龜山而作。（龜山在太山博縣，
　　古琴操云：予欲望魯兮，龜山蔽之，手無斧柯，奈龜山何）
龜之氛（一作氣）兮，不能雲（一作為）雨。龜之（牙葛切，亦作蘗）兮，不中梁柱。
龜之大兮，祗以奄魯。知將隳兮，哀莫余伍。
周公有鬼（一作思）兮，嗟余歸輔。
[頁]卷,冊....[3761]336,10
第5筆
　　　　越裳操　韓愈
　　周公作。（古琴操云：於戲嗟嗟，非旦之力，乃文王之德）
雨之施物以孳，我何意於彼為。自周之先，其艱其勤。
以有疆宇，私我後人。我祖在上，四方在下。
厥臨孔[3761]威，敢戲以侮。孰荒於門，孰治於田。
四海既均，越裳是臣。
[頁]卷,冊....[3762]336,10
第6筆
　　　　拘幽操　韓愈
　　文王羑里作。（古琴操云：殷道溷溷，浸濁煩兮，朱紫相合，不別分
　　兮。迷亂聲色，信讒言兮，炎炎之虐，使我愆兮。幽閉牢，由其言
　　兮，遘我四人，憂勤勤兮）
目窈窈（一作揜揜）兮，其凝其盲。耳肅肅兮，聽不聞聲。
朝不（一有見字）日出兮，夜不見月與星。有知無知兮，為死為生。
嗚呼，臣罪當誅兮，天王聖明。
[頁]卷,冊....[3762]336,10
第7筆
　　　　岐山操　韓愈
　　周公為太王作。（本詞云：狄戎侵兮土地遷移，邦邑適於岐山，烝民
　　不憂兮誰者知，嗟嗟奈何兮，予命遭斯）
我家於豳，自我先公。伊我承序，敢有不同。
今狄之人，將土我疆。民為我戰，誰使死傷。
彼岐有岨，我往獨處。爾（一作人）莫余追，無思我悲。
[頁]卷,冊....[3762]336,10
第8筆
　　　　履霜操　韓愈
　　尹吉甫子伯奇無罪，為後母譖而見逐，自傷作。（本詞云：朝履霜兮
　　採晨寒，考不明其心兮信讒言，孤恩別離兮摧肺肝，何辜皇天兮遭斯
　　愆。痛歿不同兮恩有偏，誰能流顧兮知我冤）
父兮兒寒，母兮兒飢。兒罪當笞，逐兒何為。
兒在中野，以宿以處。四無人聲，誰與兒語。
兒寒何衣，兒飢何食。兒行於野，履霜以足。
母生眾兒，有母憐之。獨無母憐，兒寧不悲。
[頁]卷,冊....[3762]336,10
第9筆
　　　　雉朝飛操[3762]　韓愈
　　牧犢（一作沐瀆）子七十無妻，見雉雙飛，感之而作。（本詞云：雉
　　朝飛兮鳴相和，雌雄群遊兮山之阿，我獨何命兮未有家，時將暮兮可
　　奈何，嗟嗟暮兮可奈何）
雉之飛，於朝日。群雌孤雄，意氣橫出。
當東而西，當啄而飛。隨飛隨啄，群雌粥粥。
嗟我雖人，曾不如彼雉雞。生身七十年，無一妾與妃（一本無雞字，下語妃音媲，與雉）。
[頁]卷,冊....[3763]336,10
第10筆
　　　　別鵠操　韓愈
　　商陵穆子，娶妻五年無子，父母欲其改娶，其妻聞之，中夜悲嘯，穆
　　子感之而作。（本詞云：將乖比翼隔天端，山川悠遠路漫漫，攬衾不
　　寐食忘飧）
雄鵠（樂府詩集作雄鶴，以下鵠俱作鶴）銜枝來，雌鵠啄泥歸。巢成不生子，大義當乖離。
江漢水之大，鵠身鳥之微。更無相逢日，且可繞樹相隨飛（樂府作更無相逢日，安可相隨飛）。
[頁]卷,冊....[3763]336,10
第11筆
　　　　殘形操　韓愈
　　曾子夢見一貍，不見其首作。
有獸維貍兮，我夢得之。其身孔明兮，而頭不知。
吉凶何為兮，覺坐而思。巫咸上天兮，識者其誰。
[頁]卷,冊....[3763]336,10
第12筆
　　　　南山詩　韓愈
吾聞京城南，茲惟群山囿。東西兩際海，巨細難悉究。
山經及地志，茫昧非受授。團辭試提挈，挂一念萬漏。
欲休諒不能，粗敘所經覯。嘗昇崇丘望，戢戢見相湊。
晴明出稜角，縷脈碎分繡。蒸嵐相澒（胡孔切）洞，表裏忽通透。
無風自飄簸，融液煦柔茂。橫雲時平凝，點點露數岫。
天空浮修眉，濃綠畫新就。孤撐有巉[3763]絕，海浴褰鵬噣（音晝，以上敘南山大概）。
春陽潛沮洳，濯濯吐深秀。巖巒雖嵂崒，軟弱類含酎（音宙）。
夏炎百木盛，蔭鬱增埋覆。神靈日歊（音枵）歔，雲氣爭結構。
秋霜喜刻轢，磔卓立瘦。參差相疊重，剛耿陵（一作凌）宇宙。
冬行雖幽墨，冰雪工琢鏤。新曦照危峨，億丈恆高袤。
明昏無停態，頃刻異狀候（已上敘四時變態）。西南雄太白，突起莫間簉。
藩都配德運，分宅佔丁戊（音茂）。逍遙越坤位，詆訐陷乾竇。
空虛寒兢兢，風氣較搜漱。朱維方燒日，陰霰縱騰糅。
昆明大池北，去覿偶晴晝。綿聯窮俯視，倒側困清漚。
微瀾動水面，踴躍躁猱狖。驚呼惜破碎，仰喜呀不仆（已上言南山方隅連亙之所）。
前尋徑杜墅，岔蔽畢原陋。崎嶇上軒昂，始得觀覽富。
行行將遂窮，嶺陸煩互走。勃然思坼裂，擁掩難恕宥。
巨靈與夸蛾，遠賈期必售。還疑造物意，固護蓄精祐。
力雖能排斡，雷電怯呵詬。攀緣脫手足，蹭蹬抵積甃。
茫如試矯首，堛塞生怐（音寇）（音茂）。威容喪蕭爽，近新迷遠舊。
拘官計日月，欲進不可又。因緣窺其湫（南山有炭谷湫），凝湛閟陰。（音嗅，或作獸，禮運，龍以為，謂湫中蛟也）
魚蝦可俯掇，神物安敢寇。林柯有脫葉，欲墮鳥驚救（其湫葉落，恐污水，鳥即銜去，蓋其神物之靈如此）。
爭銜鸞環飛，投棄急哺鷇。旋歸道回睨，達壯復奏。
吁嗟信奇怪，峙質能化貿。前年遭譴謫，探歷得邂逅。
初從藍田入，顧盻勞頸脰。時天晦大雪，淚目苦朦瞀（音茂）。
峻塗拖長冰，直上若懸溜。褰衣步推馬，顛蹶退且復。
蒼黃忘遐睎，所矚纔左右。杉篁吒蒲蘇，杲耀攢介冑。
專心憶平道，脫險逾避臭。昨來逢清霽，宿願忻始副。
崢嶸躋冢頂，倏閃雜鼯鼬。前低劃開闊，爛漫堆眾皺（言豁然見前山之低，雖有高陵深谷，但如皺物，微有蹙折之文耳）。
或連若相從，或蹙若相鬥。或妥若弭伏，或竦若驚雊。
或散若瓦解，或赴若輻湊。或翩若船遊，或決若馬驟。
或背若相惡，或向若相佑。或亂若抽筍，或嵲若注（一作炷）灸。
或錯若繪畫，或繚若篆籀。或羅若星[3764]離，或蓊若雲逗。
或浮若波濤，或碎若鋤耨。或如賁育倫（秦勇士），賭勝勇前購。
先強勢已出，後鈍嗔（音鬥）（音耨，不能言也）。或如帝王尊，叢集朝賤幼。
雖親不褻狎，雖遠不悖謬。或如臨食案，肴核紛飣餖。
又如遊九原，墳墓包槨柩。或纍若盆甖，或揭若（同登）豆（一作梪）。
或覆若曝鱉，或頹若寢獸。或蜿若藏龍，或翼若搏鷲。
或齊若友朋，或隨若先後。或迸若流落，或顧若宿留。
或戾若仇讎，或密若婚媾。或儼若峨冠，或翻若舞袖。
或屹若戰陣，或圍若蒐狩。或靡然東注，或偃然北首。
或如火熹焰，或若氣饙（音分）餾（音溜，蒸飯也）。或行而不輟，或遺而不收。
或斜而不倚，或弛而不彀。或赤若禿（丘閑切），或燻若柴槱。
或如龜拆兆，或若卦分繇。或前橫若剝，或後斷若姤。
延延離又屬，夬夬叛還遘。喁喁魚闖萍，落落月經宿。
誾誾樹牆垣，巘巘駕庫廄。參參削劍戟，煥煥銜瑩琇。
敷敷花披萼，闟闟屋摧霤。悠悠舒而安，兀兀狂以狃。
超超出猶奔，蠢蠢駭不懋。大哉立天地，經紀肖營腠。
厥初孰開張，僶俛誰勸侑。創茲樸而巧，戮力忍勞疚。
得非施斧斤，無乃假詛咒。鴻荒竟無傳，功大莫酬僦。
嘗聞於祠官，芬苾降歆嗅（宋刻作）。斐然作歌詩，惟用贊報。
[頁]卷,冊....[3765]336,10
第13筆
　　　　謝自然詩（果州謝真人上昇在金泉山，貞元十年十一月十二日白晝輕舉，郡守李堅以聞，有詔褒諭）　韓愈
果州南充縣，寒女謝自然。童騃無所識，但聞有神仙。
輕生學其術，乃在金泉山。繁華榮慕絕，父母慈愛捐。
凝心感魑魅，慌惚難具言。一朝坐空室，雲霧生其間。
如聆笙竽韻，來自冥冥天。白日變幽晦，蕭蕭風景寒。
簷楹暫（一作氣）明滅，五色光屬聯。觀者徒傾駭，躑躅詎敢前。
須臾自輕舉，飄若風中煙。茫茫八紘大，影響無由緣。
里胥上其事，郡守驚且歎。驅車領官吏，甿俗爭相先。
入門無所見，冠履同蛻蟬。皆云神仙事，灼灼信可傳。
余聞古夏后，象物知神姦。山林民可入，魍魎莫逢旃。
逶迤不復振，後世恣欺謾。幽明[3765]紛雜亂，人鬼更相殘。
秦皇雖篤好，漢武洪其源。自從二主來，此禍竟連連。
木石生怪變，狐狸騁妖患。莫能盡性命，安得更長延。
人生處萬類，知識最為賢。奈何不自信，反欲從物遷。
往者不可悔，孤魂抱深冤。來者猶可誡，余言豈空文。
人生有常理，男女各有倫。寒衣及飢食，在紡績耕耘。
下以保子孫，上以奉君親。苟異于此道，皆為棄其身。
噫乎彼寒女，永託異物群。感傷遂成詩，昧者宜書紳。
[頁]卷,冊....[3766]336,10
第14筆
　　　　秋懷詩十一首　韓愈
窗前兩好樹，眾葉光薿薿（音擬）。秋風一拂披，策策鳴不已。
微燈照空床，夜半偏入耳。愁憂無端來，感歎成坐起。
天明視顏色，與故不相似。羲和驅日月，疾急不可恃。
浮生雖多塗，趨死惟一軌。胡為浪自苦，得酒且歡喜。

白露下百草，蕭蘭共雕悴。青青四牆下，已復生滿地。
寒蟬暫寂寞，蟋蟀鳴自恣。運行無窮期，稟受氣苦異。
適時各得所，松柏不必貴。

彼時何卒卒，我志何曼曼（音萬）。犀首空好飲，廉頗尚能飯。
學堂日無事，驅馬適所願。茫茫出門路，欲去聊自勸（一作歎）。
歸還閱書史，文字浩千萬。陳跡竟誰尋，賤嗜非貴獻。
丈夫意有在（一作存），女子乃多怨。

秋氣日惻惻，秋空日凌凌。上無枝上蜩，下無盤中蠅。
豈不感時節，耳目去所憎。清曉卷書坐，南山見高稜。
其下澄湫水，有蛟寒可罾。惜哉不得往，豈謂吾無能。

離離挂空悲，慼慼抱虛警。露泫秋樹高，蟲弔寒夜永。
斂退就新懦，趨營悼前猛。歸愚識夷塗，汲古得修綆。
名浮猶有恥，味薄真自幸。庶幾遺悔尤，即此是幽屏。
[3766]
今晨不成起，端坐盡日景。蟲鳴室幽幽，月吐窗冏冏。
喪懷若迷方，浮念劇含梗。塵埃慵伺候，文字浪馳騁。
尚須勉其頑，王事有朝請。

秋夜不可晨，秋日苦易暗。我無汲汲志，何以有此憾。
寒雞空在棲，缺月煩屢瞰。有琴具徽弦，再鼓聽愈淡。
古聲久埋滅，無由見真濫。低心逐時趨，苦勉祗能暫。
有如乘風船，一縱不可纜。不如覷文字，丹鉛事點勘。
豈必求贏餘，所要石與甔（都濫切）。

卷卷落地葉，隨風走前軒。鳴聲若有意，顛倒相追奔。
空堂黃昏暮，我坐默不言。童子自外至，吹燈當我前。
問我我不應，饋我我不餐。退坐西壁下，讀詩盡數編。
作者非今士，相去時已千。其言有感觸，使我復悽酸。
顧謂汝童子，置書且安眠。丈夫屬有念，事業無窮年。

霜風侵梧桐，眾葉著樹乾。空階一片下，琤若摧琅玕。
謂是夜氣滅，望舒霣其團。青冥無依倚，飛轍危難安。
驚起出戶視，倚楹久汍瀾。憂愁費晷景，日月如跳丸。
迷復不計遠，為君駐塵鞍。

暮暗來客去，群囂各收聲。悠悠偃宵寂，斖斖抱秋明。
世累忽進慮，外憂遂侵誠。強懷張不滿，弱念缺已盈。
詰屈避語，冥茫觸心兵。敗虞千金棄，得比寸草榮。
知恥足為勇，晏然誰汝令。

鮮鮮霜中菊，既晚何用好。揚揚弄芳蝶，爾生還不早。
運窮兩值遇，婉孌死相保。西風蟄龍蛇，眾木日凋槁。
由來命分爾，泯滅豈足道。

[頁]卷,冊....[3767]336,10
第15筆
　　　　赴江陵途中寄贈王二十補闕李十一拾遺李二十六員外翰林三學士　韓愈
　　德宗貞元二十年移江陵法曹參軍，未幾以四門博士召，三學士王涯、
　　李建、李程也。[3767]
孤臣昔放逐，血泣追愆尤。汗漫不省識，怳如乘桴浮。
或自疑上疏，上疏豈其由。是年京師旱，田畝少所收。
上憐民無食，征賦半已休。有司恤經費，未免煩徵求。
富者既云急，貧者固已流。傳聞閭里間，赤子棄渠溝。
持男易斗粟，掉臂莫肯酬。我時出衢路，餓者何其稠。
親逢道邊死，佇立久咿嚘。歸舍不能食，有如魚中鉤。
適會除御史，誠當得言秋。拜疏移閤門，為忠寧自謀。
上陳人疾苦，無令絕其喉。下陳畿甸內，根本理宜優。
積雪驗豐熟，幸寬待蠶麰。天子惻然感，司空歎綢繆。
謂言即施設，乃反遷炎州。（舊史言公自監察御史上章數千言，極論宮市，德宗怒，貶陽山令。新史亦云上疏論宮市，今詩自序其得罪之由，大抵言京師旱饑，未嘗力言宮市。惟皇甫湜神道碑云：關中旱饑，先生力言天下根本，專政者惡之。出為陽山令，湜當時從公遊者。知公之不以論宮市出，審矣）。同官盡才俊，偏善柳與劉。
或慮漾言洩，傳之落冤讎。二子不宜爾，將疑斷還不。
中使臨門遣，頃刻不得留。病妹臥床褥，分知隔明幽。
悲啼乞就別，百請不頷頭。弱妻抱稚子，出拜忘慚羞。
僶俛不回顧，行行詣連州。朝為青雲士，暮作白頭（一作首）囚。
商山季冬月，冰凍絕行輈。春風洞庭浪，出沒驚孤舟。
逾嶺到所任，低顏奉君侯。酸寒何足道，隨事生瘡疣。
遠地觸途異，吏民似猿猴。生獰多忿很，辭舌紛嘲啁。
白日屋簷下，雙鳴鬥鵂鶹。有蛇類兩首，有蠱群飛遊。
窮冬或搖扇，盛夏或重裘。颶起最可畏，訇哮簸陵丘。
雷霆助光怪，氣象難比侔。癘疫忽潛遘，十家無一瘳。
猜嫌動置毒，對案輒懷愁。前日遇恩赦（貞元二十一年正月乙巳，順宗即位，二月甲子，大赦天下，愈量移江陵掾），私心喜還憂。
果然又羈縶，不得歸耡耰。此府雄且大，騰凌盡戈矛。
棲棲法曹掾，何處事卑陬。生平企仁義，所學皆孔周。
早知大理官，不列三后儔。何況親犴（音岸）獄，敲搒發姦偷。
懸知失事勢，恐自罹置罘。湘水清且急，涼風日修修。
胡為首歸路，旅泊尚夷猶。昨者京使至，嗣皇傳冕旒。[3768]
赫然下明詔，首罪誅共（古兜字）。復聞顛夭輩（謂杜黃裳，鄭餘慶之徒為相），峨冠進鴻疇。
班行再肅穆，璜珮鳴瑯璆。佇繼貞觀烈，邊封脫兜鍪。
三賢推侍從，卓犖傾枚鄒。高議參造化，清文煥皇猷。
協（一作）心輔齊聖，致理同毛輶。小雅詠鹿鳴（一作鳴鹿），食蘋貴呦呦。
遺風邈不嗣，豈憶嘗同裯。失志早衰換，前期擬蜉蝣。
自從齒牙缺，始慕舌為柔。因疾鼻又塞，漸能等薰蕕。
深思罷官去，畢命依松楸。空懷焉能果，但見歲已遒。
殷湯閔禽獸，解網祝蛛蝥。雷煥掘寶劍，冤氛消斗牛。
茲道誠可尚，誰能借前籌。殷勤答吾友，明月非暗投。
[頁]卷,冊....[3769]336,10
第16筆
　　　　暮行河堤上　韓愈
暮行河堤上，四顧不見人。衰草際黃雲，感歎愁我神。
夜歸孤舟臥，展轉空及晨。謀計竟何就，嗟嗟世與身。
[頁]卷,冊....[3769]336,10
第17筆
　　　　夜歌　韓愈
靜夜有清光，閒堂仍獨息。念身幸無恨，志氣方自得。
樂哉何所憂，所憂非我力。
[頁]卷,冊....[3769]336,10
第18筆
　　　　重雲李觀疾贈之　韓愈
夭行失其度，陰氣來干陽。重雲閉白日，炎燠成寒涼。
小人但咨怨，君子惟憂傷。飲食為減少，身體豈寧康。
此志誠足貴，懼非職所當。藜羹尚如此，肉食安可嘗。
窮冬百草死，幽桂乃芬芳。且況天地間，大運自有常。
勸君善飲食，鸞鳳本高翔。
[頁]卷,冊....[3769]336,10
第19筆
　　　　江漢答孟郊[3769]　韓愈
江漢雖雲廣，乘舟渡無艱。流沙信難行，馬足常往還。
淒風結衝波，狐裘能禦寒。終宵處幽室，華燭光爛爛。
苟能行忠信，可以居夷蠻。嗟余與夫子，此義每所敦。
何為復見贈，繾綣在不諼。
[頁]卷,冊....[3770]336,10
第20筆
　　　　長安交遊者贈孟郊　韓愈
長安交遊者，貧富各有徒。親朋（一作友）相過（一作遇）時，亦各有以娛。
陋室有文史，高門有笙竽。何能辨榮悴，且欲分賢愚。
[頁]卷,冊....[3770]336,10
第21筆
　　　　岐山下二首　韓愈
　　朱熹考異曰：諸本只作一首，方云，自日暮邊驚以上為一篇。世有灌
　　畦暇語一書，謂子齊初應舉，韓公賞之，為作丹穴五色羽。子齊姓程
　　，字昔範，嘗著中謨三卷，見因話錄，則下詩似當為別篇，第前詩題
　　以岐山下，此必遊鳳翔日作。
誰謂我有耳，不聞鳳皇鳴。朅來岐山下，日暮邊鴻（一作火）驚。

丹穴五色羽，其名為鳳皇。昔周有盛德，此鳥鳴高岡。
和聲隨祥風，窅窕相飄揚。聞者亦何事，但知時俗康。
自從公旦死，千載閟其光。吾君亦勤理，遲爾一來翔。

[頁]卷,冊....[3770]336,10
第22筆
　　　　北極贈李觀　韓愈
北極有羈羽，南溟有沈鱗。川源浩浩隔，影響兩無因。
風雲一朝會，變化成一身。誰言道里遠，感激疾如神。
我年二十五，求友昧其人。哀歌西京市，乃與夫子親。
所尚（一作向）苟同趨，賢愚豈異倫。方為金石姿，萬世無緇磷。
無為兒女態，憔悴悲賤貧。
[頁]卷,冊....[3771]337,10
第23筆
　　　　此日足可惜贈張籍（愈時在徐，籍往謁之，辭去，作是詩以送）　韓愈
此日足可惜，此酒不足（一作不可）嘗。捨酒去相語，共分一日光。
念昔未知子，孟君自南方。自矜有所得，言子有文章。
我名屬相府（時佐董晉幕府），欲往不得行。思之不可見，百端在中腸。
維時月魄死，冬日朝在房。驅馳公事退，聞子適及城。
命車載之至，引坐於中堂。開懷聽其說，往往副所望。
孔丘歿已遠，仁義路久荒。紛紛百家起，詭怪相披猖。
長老守所聞，後生習為常。少知誠難得，純粹古已亡。
譬彼植園木，有根易為長。留之不遣去，館置城西旁。
歲時未云幾，浩浩觀湖江。眾夫指之笑，謂我知不明。
兒童畏雷電，魚鱉驚夜光。州家舉進士，選試繆所當（汴州舉進士，愈為考官，試反舌無聲詩，籍中等）。
馳辭對我策，章句何煒煌。相公朝服立，工席歌鹿鳴。
禮終樂亦闋，相拜送於庭。之子去須臾，赫赫流盛名。
竊喜復竊歎，諒知有所成。人事安[3771]可恆，奄忽令我傷。
聞子高第日，正從相公喪（貞元十五年，高郢知舉，籍登第，是歲三月，晉卒，愈護其喪行）。哀情逢吉語，惝怳難為雙。
暮宿偃師西，徒展轉在床（諸本作展轉在空床）。夜聞汴州亂，遶壁行彷徨。
我時留妻子，倉卒不及將。相見不復期，零落甘所丁。
驕兒未絕乳，念之不能忘。忽如在我所，耳若聞啼聲。
中途安得返，一日不可更。俄有東來說，我家免罹殃。
乘船下汴水，東去趨彭城。從喪朝至洛，還走不及停。
假道經盟津，出入行澗岡。日西入軍門，羸馬顛且僵。
主人顧少留，延入陳壺觴（時李元為河陽節度，主人謂元也）。卑賤不敢辭，忽忽心如狂。
飲食豈知味，絲竹徒轟轟。平明脫身去，決若驚鳧翔。
黃昏次汜水，欲過無舟航。號呼久乃至，夜濟十里黃（外黃縣有黃溝）。
中流上灘（一作沙）潬，沙水不可詳。驚波暗合沓，星宿爭翻芒。
轅馬蹢躅鳴，左右泣僕童。甲午憩時門，臨泉窺鬥龍。
東南出陳許，陂澤平（一作何）茫茫。道邊草木花，紅紫相低昂。
百里不逢人，角角雄雉鳴。行行二月暮，乃及徐南疆。
下馬步堤岸，上船拜吾兄（愈有三兄，皆早世，見於集中者，雲卿之子俞，紳卿之子岌，皆愈從兄。或曰吾兄謂張籍，非也）。誰云經艱難，百口無夭殤。
僕射南陽公（張建封），宅我睢水陽（二月，愈至徐，徐泗濠節度使張建封以愈為節度推官）。篋中有餘衣，盎中有餘糧。
閉門讀書史，窗戶忽已涼。日念子來遊，子豈知我情。
別離未為久，辛苦多所經。對食每不飽，共言無倦聽。
連延三十日，晨坐達五更。我友二三子，宦遊在西京。
東野窺禹穴，李翱觀濤江。蕭條千萬里，會合安可逢。
淮之水舒舒，楚山直叢叢。子又舍我去，我懷焉所窮。
男兒不再壯，百歲如風狂。高爵尚可求，無為守一鄉。
[頁]卷,冊....[3772]337,10
第24筆
　　　　幽懷　韓愈
幽懷不能寫，行此春江潯。適與佳節會，士女競光陰。
凝妝耀洲渚，繁吹蕩人心。間關林中鳥，亦知和為[3772]音。
豈無一尊酒，自酌還自吟。但悲時易失，四序迭相侵。
我歌君子行，視古猶視今。
[頁]卷,冊....[3773]337,10
第25筆
　　　　君子法天運　韓愈
君子法天運，四時可前知。小人惟所遇，寒暑不可期。
利害有常勢，取捨無定姿。焉能使我心，皎皎遠憂疑。
[頁]卷,冊....[3773]337,10
第26筆
　　　　落葉送陳羽　韓愈
落葉不更息，斷蓬無復歸。飄颻終自異，邂逅暫相依。
悄悄深夜語，悠悠寒月輝。誰云少年別，流淚各沾衣。
[頁]卷,冊....[3773]337,10
第27筆
　　　　歸彭城（貞元十五年冬，愈為徐州從事，朝正京師，此曰歸彭城，蓋明年自京師歸徐也）　韓愈
天下兵又動（貞元十五年秋，起諸道兵討吳少誠），太平竟何時。訏謨者誰子，無乃失所宜。
前年關中旱，閭井多死飢（貞元十四年冬，京師饑）。去歲東郡水（貞元十五年秋，鄭滑大水），生民為流屍。
上天不虛應，禍福各有隨。我欲進短策，無由至彤墀。
刳肝以為紙，瀝血以書辭。上言陳堯舜，下言引龍夔。
言詞多感激，文字少葳蕤。一讀已自怪，再尋良自疑。
食芹雖云美，獻御固已癡。緘封在骨髓，耿耿空自奇。
昨者到京城，屢陪高車馳。周行多俊異，議論無瑕疵。
見待頗異禮，未能去毛皮。到口不敢吐，徐徐俟其巇。
歸來戎馬間，驚顧似羈雌。連日或不語，終朝見相欺。
乘閒輒騎馬，茫茫詣空陂。遇酒即酩酊，君知我為誰。
[頁]卷,冊....[3773]337,10
第28筆
　　　　醉後　韓愈
煌煌東方星，奈此眾客醉。初喧或忿爭，中靜雜嘲戲。
淋漓身上衣，顛倒筆下字。人生如此少，酒賤且勤[3773]置。
[頁]卷,冊....[3774]337,10
第29筆
　　　　醉贈張祕書　韓愈
人皆勸我酒，我若耳不聞。今日到君家，呼酒持勸君。
為此座上客，及余各能文。君詩多態度，藹藹春空雲。
東野動驚俗，天葩吐奇芬。張籍學古淡，軒鶴避雞群。
阿買不識字，頗知書八分。詩成使之寫，亦足張吾軍。
所以欲得酒，為文俟其醺。酒味既冷冽，酒氣又氛氳。
性情漸浩浩，諧笑方云云。此誠得酒意，餘外徒繽紛。
長安眾富兒，盤饌羅羶葷。不解文字飲，惟能醉紅裙。
雖得一餉樂，有如聚飛蚊。今我及數子，固無蕕與薰。
險語破鬼膽，高詞媲皇墳。至寶不雕琢，神功謝鋤耘。
方今向太平，元凱承華勛。吾徒幸無事，庶以窮朝曛。
[頁]卷,冊....[3774]337,10
第30筆
　　　　同冠峽（貞元十九年貶陽山後作）　韓愈
南方二月半，春物亦已少。維舟山水間，晨坐聽百鳥。
宿雲尚含姿，朝日忽升曉。羈旅感和鳴，囚拘念輕矯。
潺湲淚久迸，詰曲思增繞。行矣且無然，蓋棺事乃了。
[頁]卷,冊....[3774]337,10
第32筆
　　　　送靈師　韓愈
佛法入中國，爾來六百年。齊民逃賦役，高士著幽禪。
官吏不之制，紛紛聽其然。耕桑日失隸，朝署時遺賢。
靈師皇甫姓，胤冑本蟬聯。少小涉書史，早能綴文篇。
中間不得意，失跡成延遷。逸志不拘教，軒騰斷牽攣。
圍棋鬥白黑，生死隨機權。六博在一擲，梟盧叱回旋。
戰詩誰與敵，浩汗橫戈鋋（音延）。飲酒盡百，嘲詣思逾鮮。
有時醉花月，高唱清且綿。四座咸寂默，杳如奏湘弦。
尋勝不憚險，黔江屢洄沿。瞿塘五六月，驚電讓歸船。
怒水忽中裂，千尋墮幽泉。環回勢益急，仰見團團天。
投身豈得計，性命甘徒捐。浪沫蹙翻涌，漂浮再生全。
同行二十人，魂骨俱坑填。靈師不挂懷，冒涉道轉延。
開忠二州牧，詩賦時多傳。失職不把筆，珠璣為君編。
強留費日月，密席羅嬋娟。昨者至林邑，使君數開筵。
逐客三四公，盈懷贈蘭荃。湖[3775]游泛漭沆，溪宴駐潺湲。
別語不許出，行裾動遭牽。鄰州竟招請，書札何翩翩。
十月下桂嶺，乘寒恣窺緣。落落王員外（王員外，仲舒也，墓志云，所為文章，無世俗氣），爭迎獲其先。
自從入賓館，占吝久能專。吾徒頗攜被，接宿窮歡妍。
聽說兩京事，分明皆眼前。縱橫雜謠俗，瑣屑咸羅穿。
材調真可惜，朱丹在磨研。方將斂之道，且欲冠其顛。
韶陽李太守，高步凌雲煙。得客輒忘食，開囊乞繒錢。
手持南曹敘（唐制，吏部員外郎一人，掌判南曹，謂王員外仲舒也，時亦謫連州司戶），字重青瑤鐫。古氣參彖繫，高標摧太玄。
維舟事干謁，披讀頭風痊。還如舊相識，傾壺暢幽悁。
以此復留滯，歸驂幾時鞭。
[頁]卷,冊....[3776]337,10
第33筆
　　　　縣齋有懷（陽山縣齋作，時貞元二十一年，順宗新即位）　韓愈
少小尚奇偉，平生足悲吒。猶嫌子夏儒，肯學樊遲稼。
事業窺皋稷，文章蔑曹謝。濯纓起江湖，綴佩雜蘭麝。
悠悠指長道，去去策高駕。誰為傾國媒，自許連城價。
初隨計吏貢，屢入澤宮射。雖免十上勞，何能一戰霸。
人情忌殊異，世路多權詐。蹉跎顏遂低，摧折氣愈下。
冶長信非罪，侯生或遭罵。懷書出皇都，銜淚渡清灞。
身將老寂寞，志欲死閒暇。朝食不盈腸，冬衣才掩髂（枯駕切）。
軍書既頻召，戎馬乃連跨。大梁從相公，彭城赴僕射。
弓箭圍狐兔，絲竹羅酒朒。兩府變荒涼，三年就休假。
求官去東洛（去或作來，或作去官來東洛，此謂貞元十五十六年冬，如京調官也），犯雪過西華。塵埃紫陌春，風雨靈臺夜。
名聲荷朋友，援引乏姻婭。雖陪彤庭臣，詎縱青冥靶。
寒空聳危闕，曉色曜修架。捐軀辰在丁（貞元十九年十二月，愈上天旱人飢疏，被貶，辰在丁，上疏之日也），鎩翮時方。
投荒誠職分，領邑幸寬赦。湖波翻日車，嶺石坼天罅。
毒霧恆熏晝，炎風每燒夏。雷威固已加，颶勢仍相借。
氣象杳難測，聲音吁可怕。夷言聽未慣，越俗循猶乍。
指摘兩憎嫌，睢盱互猜訝。[3776]祗緣恩未報，豈謂生足藉。
嗣皇新繼明，率土日流化。惟思滌瑕垢，長去事桑柘。
斸嵩開雲扃，壓潁抗風榭。禾麥種滿地，梨棗栽繞舍。
兒童稍長成，雀鼠得驅嚇。官租日輸納，村酒時邀迓。
閒愛老農愚，歸弄小女奼。如今便可爾，何用畢婚嫁。
[頁]卷,冊....[3777]337,10
第34筆
　　　　合江亭　韓愈
　　諸本作題合江亭寄刺史鄒君，亭在衡州負郭，今之石鼓頭，即其地也
　　。地形特異，巋然崛起於二水之間，旁有朱陵洞，唐人題刻散滿巖上
　　，愈自陽山量移江陵，道衡山作。
紅亭枕湘江，蒸水會其左。瞰臨眇空闊，綠淨不可唾。
維昔經營初，邦君實王佐（此亭，故相齊公映所作）。翦林遷神祠，買地費家貨。
梁棟宏可愛，結構麗匪過。伊人去軒騰，茲宇遂頹挫。
老郎來何暮，高唱久乃和（宇文郎中炫又增其制）。樹蘭盈九畹，栽竹逾萬。
長綆汲滄浪，幽蹊下坎坷。波濤夜俯聽，雲樹朝對臥。
初如遺宦情，終乃最郡課。人生誠無幾，事往悲豈奈（一作那）。
蕭條綿幾時，契闊繼庸懦。勝事誰復論，醜聲日已播。
中丞黜凶邪，天子閔窮餓。君侯至之初，閭里自相賀（前刺史元澄無政，廉使楊公中丞奏黜之，朝廷遂用鄒君）。
淹滯樂閒曠，勤苦勸慵惰。為余掃塵階，命樂醉眾座。
窮秋感平分，新月憐半破。願書巖上石，勿使泥塵涴。
[頁]卷,冊....[3777]337,10
第35筆
　　　　陪杜侍御遊湘西兩寺獨宿有題一首因獻楊常侍　韓愈
　　愈自陽山北還，過潭作，楊常侍，憑也，時觀察湖南。
長沙千里平，勝地猶在險。況當江闊處，斗起勢匪漸。
深林高玲瓏，青山上琬琰。路窮臺殿闢，佛事煥且儼。
剖竹走泉源，開廊架崖（音儼，因巖為屋）。是時秋之殘，暑氣尚未斂。
群行忘後先，朋息棄拘檢。客堂喜[3777]空涼，華榻有清簟。
澗蔬煮蒿芹，水果剝菱芡（音儉）。伊余夙所慕，陪賞亦云忝。
幸逢車馬歸，獨宿門不掩。山樓黑無月，漁火燦星點。
夜風一何喧，杉檜屢磨颭。猶疑在波濤，怵惕夢成魘。
靜思屈原沈，遠憶賈誼貶。椒蘭爭妒忌，絳灌共讒諂。
誰令悲生腸，坐使淚盈臉。翻飛乏羽翼，指摘困瑕玷。
珥（音鉺）貂藩維重，政化類分陝。禮賢道何優，奉己事苦儉。
大廈棟方隆，巨川楫行剡。經營誠少暇，遊宴固已歉。
旅程愧淹留，徂歲嗟荏苒。平生每多感，柔翰遇頻染。
展轉嶺猿鳴，曙燈青睒睒。
[頁]卷,冊....[3778]337,10
第36筆
　　　　岳陽樓別竇司直（竇庠時以武昌幕權岳州，愈移江陵法曹，道出岳陽樓作）　韓愈
洞庭九州間，厥大誰與讓。南匯群崖水，北注何奔放。
瀦為七百里，吞納各殊狀。自古澄不清，環混無歸向。
炎風日搜攪，幽怪多冗長（去聲）。軒然大波起，宇宙隘而妨（音訪）。
巍峨拔嵩華，騰踔較健壯。聲音一何宏，轟鞨（音渴）車萬兩。
猶疑帝軒轅，張樂就空曠。蛟螭露筍，縞練吹組帳。
鬼神非人世，節奏頗跌踼。陽施見誇麗，陰閉感悽愴。
朝過宜春口，極北缺堤障。夜纜巴陵洲，叢芮纔可傍。
星河盡涵泳，俯仰迷下上。餘瀾怒不已，喧聒鳴甕盎。
明登岳陽樓，輝煥朝日亮。飛廉戢其威，清晏息纖纊。
泓澄湛凝綠，物影巧相況。江豚時出戲，驚波忽蕩瀁。
時當冬之孟，隙竅縮寒漲。前臨指近岸，側坐眇難望。
滌濯神魂醒，幽懷舒以暢。主人孩童舊，握手乍忻悵。
憐我竄逐歸，相見得無恙。開筵交履舄，爛漫倒家釀。
杯行無留停，高柱送清唱。中盤進橙栗，投擲傾脯醬。
歡窮悲心生，婉孌不能忘（音望）。念昔始讀書，志欲干霸王。
屠龍破千金，為藝亦云亢。愛才不擇行，觸事得讒謗。
前年出官由（一作日），此禍最無妄。公卿採虛名，擢拜識天仗。
姦猜畏彈射，斥逐恣欺誑。新恩移府庭，逼側廁諸將。
于嗟苦駑緩，但懼失宜當。追思南渡時，魚腹甘所葬。
嚴程[3778]迫風帆，劈箭入高浪。顛沈在須臾，忠鯁誰復諒。
生還真可喜，剋己自懲創。庶從今日後，粗識得與喪。
事多改前好，趣有獲新尚。誓耕十畝田，不取萬乘相。
細君知蠶織，稚子已能餉。行當掛其冠，生死君一訪。
[頁]卷,冊....[3778]337,10
第37筆
　　　　送文暢師北遊　韓愈
昔在四門館，晨有僧來謁。自言本吳人，少小學城闕。
已窮佛根源，粗識事輗軏。攣拘屈吾真，戒轄思遠發。
薦紳秉筆徒，聲譽耀前閥。從求送行詩，屢造忍顛蹶。
今成十餘卷，浩汗羅斧鉞。先生閟窮巷，未得窺剞劂。
又聞識大道，何路補刖。出其囊中文，滿聽實清越。
謂僧當少安，草序頗排訐。上論古之初，所以施賞罰。
下開迷惑胸，窙（音哮）豁斸株橛（音厥）。僧時不聽瑩，若飲水救暍。
風塵一出門，時日多如髮。三年竄荒嶺，守縣坐深樾。
徵租聚異物，詭製怛巾襪。幽窮誰共（一作共誰）語，思想甚含噦（於月切）。
昨來得京官，照壁喜見蝎。況逢舊親識，無不比鶼蟨。
長安多門戶，弔慶少休歇。而能勤來過，重惠安可揭。
當今聖政初，恩澤完（許出切）狘（許月切）。胡為不自暇，飄戾逐鸇鷢。
僕射領北門，威德壓胡羯（謂田季安為魏博節度使）。相公鎮幽都，竹帛爛勳伐（謂劉濟為幽州節度使）。
酒場舞閨姝，獵騎圍邊月。開張篋中寶，自可得津筏。
從茲富裘馬，寧復茹藜蕨。余期報恩後，謝病老耕（音伐）。
庇身指蓬茅，逞志縱獫猲。僧還相訪來，山藥煮可掘。
[頁]卷,冊....[3779]337,10
第38筆
　　　　答張徹（愈為四門博士時作，張徹，愈門下士，又愈之從子婿）　韓愈
辱贈不知報，我歌爾其聆。首敘始識面，次言後分形。
道途綿萬里，日月垂十齡。浚郊避兵亂（一作難），睢岸連門停（諸本作庭，閣本作停，停猶居也）。
肝膽一古劍，波濤兩浮萍。漬墨竄舊史，磨丹注前經。
義苑手祕寶，文堂耳驚霆。暄晨躡露舄，暑夕眠風櫺。
結友子讓抗（晉陽秋，陸抗、羊祜推僑札之好），請師我慚丁（左氏，尹公學射於庾公[3779]差，差學於公孫丁）。初味猶噉蔗，遂通斯建瓴。
搜奇日有富，嗜善心無寧。石梁平侹侹（音挺），沙水光泠泠。
乘枯摘野豔，沈細抽潛腥。遊寺去陟巘，尋徑返（一作反）穿汀。
緣雲竹竦竦，失路麻冥冥。淫潦忽翻野，平蕪眇開溟。
防泄塹夜塞，懼衝城晝扃。及去事戎轡，相逢宴軍伶。
觥秋縱兀兀，獵旦馳駉駉。從賦始分手，朝京忽同舲（愈以徐州從事朝正京師，與徹同行）。
急時促暗櫂，戀月留虛亭。畢事驅傳馬，安居守窗螢。
梅花灞水別，宮（一作官）燭驪山醒。省選逮投足，鄉賓尚摧翎。
塵祛又一摻（所減切），淚眥（音漬）還雙熒。洛邑得休告，華山窮絕陘。
倚巖睨海浪，引袖拂天星。日駕此迴轄，金神所司刑。
泉紳拖修白，石劍攢高青。磴蘚（滑也）拳跼，梯颭伶俜。
悔狂已咋指，垂誡仍鐫銘（沈顏遺李肇書，謂退之托此以悲世人登高而不知止，且示戒焉）。峨豸忝備列，伏蒲愧分涇。
微誠慕橫草，瑣力摧撞筵。疊雪走商嶺，飛波航洞庭。
下險疑墮井，守官類拘囹。荒餐茹獠蠱，幽夢感湘靈。
刺史肅蓍蔡，吏人沸蝗螟。點綴簿上字，趨蹌閣前鈴。
賴其飽山水，得以娛瞻聽。紫樹雕斐亹，碧流滴瓏玲。
映波鋪遠錦，插地列長屏。愁狖酸骨死，怪花醉魂馨。
潛苞絳實坼，幽乳翠毛零。赦行五百里，月變三十蓂。
漸階群振鷺，入學誨螟蛉。苹甘謝鳴鹿，罍滿慚罄瓶。
冏冏抱瑚璉，飛飛聯鶺鴒。魚鬣欲脫背，虯光先照硎。
豈獨出醜類，方當動朝廷。勤來得晤語，勿憚宿寒廳。
[頁]卷,冊....[3780]337,10
第39筆
　　　　薦士（薦孟郊於鄭餘慶也）　韓愈
周詩三百篇，雅麗理（一作埋）訓誥。曾經聖人手，議論安敢到。
五言出漢時，蘇李首更號。東都漸瀰漫，派別百川導。
建安能者七，卓犖變風操。逶迤抵晉宋，氣象日凋耗。
中間數鮑謝，比近最清奧。齊梁及陳隋，眾作等蟬噪。
搜春摘花卉，沿襲傷剽盜。國朝盛文章，子昂始高蹈。
勃興得李杜，萬類困陵暴。後來相繼生，[3780]亦各臻閫奧。
有窮者孟郊，受材實雄驁。冥觀洞古今，象外逐幽好。
橫空盤硬語，妥貼力排奡。敷柔肆紆餘，奮猛卷海潦。
榮華肖天秀，捷疾逾響報。行身踐規矩，甘辱恥媚灶。
孟軻分邪正，眸子看瞭眊。杳然粹而清，可以鎮浮躁。
酸寒溧陽尉，五十幾何耄。孜孜營甘旨，辛苦久所冒。
俗流知者誰，指注競嘲。聖皇索遺逸，髦士日登造。
廟堂有賢相（謂餘慶），愛遇均復燾。況承歸與張（郊嘗為歸登、張建封所知），二公迭嗟悼。
青冥送吹噓，強箭射魯縞。胡為久無成，使以歸期告。
霜風破佳菊，嘉節迫吹帽。念將決焉去，感物增戀嫪（盧到切）。
彼微水中荇，尚煩左右芼。魯侯國至小，廟鼎猶納郜。
幸當擇玉，寧有棄珪瑁。悠悠我之思，擾擾風中纛。
上言愧無路，日夜惟心禱。鶴翎不天生，變化在啄菢（鳥伏卵為菢）。
通波非難圖，尺地易可漕。善善不汲汲，後時徒悔懊。
救死具八珍，不如一簞犒。微詩公勿誚，愷悌神所勞。
[頁]卷,冊....[3781]337,10
第40筆
　　　　喜侯喜至贈張籍張徹　韓愈
　　愈初謫陽山令，元和改元，自江陵掾名國子博士，其從遊如喜、如籍
　　、如徹皆會都下，詩以是作。
昔我在南時，數君常在念。搖搖不可止，諷詠日喁噞。
如以膏濯衣，每漬垢逾染。又如心中疾，針石非所砭。
常思得遊處，至死無倦厭。地遐物奇怪，水鏡涵石劍。
荒花窮漫亂，幽獸工騰閃。礙目不忍窺，忽忽坐昏墊。
逢神多所祝，豈忘靈即驗。依依夢歸路，歷歷想行店。
今者誠自幸，所懷無一欠。孟生去雖索，侯氏來還歉。
欹眠聽新詩，屋角月豔豔。雜作承間騁，交驚舌互舔（他念切，吐舌貌）。
繽紛指瑕疵，拒捍阻城塹。以余經摧挫，固請發鉛槧。
居然妄推讓，見謂爇天燄。比疏語徒妍，悚息不敢占。
呼奴具盤餐，飣餖魚菜贍。人生但如此，朱紫安足僭。
[頁]卷,冊....[3781]337,10
第41筆
　　　　古風　韓愈
　　安史之後，方鎮相望於內地，大者連州十餘，小者不下三四，兵驕則
　　逐帥，帥強則叛上。不廷不貢，往往而是，故托古風以寓意，觀詩意
　　當在德宗朝作。
今日曷不樂，幸時不用兵。無曰既蹙矣，乃尚可以生。
彼州之賦，去汝不顧。此州之役，去我奚適。
一邑之水，可走而違。天下湯湯，曷其而歸。
好我衣服，甘我飲食。無念百年，聊樂一日。
[頁]卷,冊....[3782]337,10
第42筆
　　　　駑驥（一作駑驥吟示歐陽詹，詹與愈同第進士，愈以徐州從事朝正於京，詹時為國子監四門助教）　韓愈
駑駘誠齷齪，市者何其稠。力小若（一作苦）易制，價微良易酬。
渴飲一斗水，饑食一束芻。嘶鳴當大路，志氣若有餘。
騏驥生絕域，自矜無匹儔。牽驅入市門，行者不為留。
借問價幾何，黃金比嵩（一作崇）丘。借問行幾何，咫尺視九州。
飢食棟山禾，渴飲醴泉流。問誰能為御，曠世不可求。
惟昔穆天子，乘之極遐遊。王良執其轡，造父挾其輈。
因言天外事，茫惚使人愁。駑駘謂騏驥，餓死余爾羞。
有能必見用，有德必見收。孰云時與命，通塞皆自由。
騏驥不敢言，低徊但垂頭。人皆劣騏驥，共以駑駘優。
喟余獨興歎，才命不同謀。寄詩（一作言）同心子，為我商（一作高）聲謳。
[頁]卷,冊....[3782]337,10
第43筆
　　　　馬厭穀　韓愈
馬厭穀兮，士不厭糠籺。土被文繡兮，士無短（一作裋）褐。
彼其得志兮，不我虞。一朝失志兮，其何如。
已焉哉，嗟嗟乎鄙夫。
[頁]卷,冊....[3782]337,10
第44筆
　　　　出門[3782]　韓愈
長安百萬家，出門無所之。豈敢尚幽獨，與世實參差。
古人雖已死，書上有其（一作遺）辭。開卷讀且想，千載若相期。
出門各有道，我道方未夷。且於此中息，天命（一作誠）不吾欺。
[頁]卷,冊....[3783]337,10
第45筆
　　　　嗟哉董生行　韓愈
淮水出桐柏，山東馳遙遙（一作悠悠）千里不能休。淝水出其側，不能千里，
百里入淮流。壽州屬縣有安豐，唐貞元時縣人董生召南隱居行義於其中。刺史不能薦，
天子不聞名聲。爵祿不及門，門外惟有吏，日來徵租更索錢。
嗟哉董生朝出耕（一作至），夜歸讀古人書，盡日不得息。或山而（一作于）樵，
或水而（一作于）漁。入廚具甘旨，上堂問起居。父母不慼慼，
妻子不咨咨。嗟哉董生孝且慈，人不識。惟有天翁知，
生祥下瑞無時期。家有狗乳出求食，雞來哺其兒。啄啄庭中拾蟲蟻，
哺之不食鳴聲悲。徬徨躑躅久不去，以翼來覆待狗歸。嗟哉董生，
誰將與儔。時之人，夫妻相虐，兄弟為讎。
食君之祿，而令父母愁。亦獨何心，嗟哉董生無與儔（或作誰將與儔，或作誰與儔）。
[頁]卷,冊....[3783]337,10
第46筆
　　　　烽火　韓愈
登高望烽火，誰謂塞塵飛。王城富且樂，曷不事光輝。
勿言日已暮，相見恐行稀。願君熟念此，秉燭夜中歸。
我歌寧自感，乃獨淚霑衣。
[頁]卷,冊....[3783]337,10
第47筆
　　　　汴州亂二首　韓愈
　　德宗貞元十三年，宣武節度使董晉辟愈為推官，十五年，晉薨，公隨
　　晉喪歸，既出四日，宣武軍亂，殺行軍司馬陸長源。
汴州城門朝不開，天狗墮地聲如雷。健兒爭誇（一作誘）殺留後，連屋累棟燒成灰。
諸侯咫尺不能救，孤士何[3783]者自興哀。

母從子走者為誰，大夫夫人留後兒（長源妻子）。昨日乘車騎大馬，坐者起趨乘者下。
廟堂不肯用干戈，嗚呼奈汝母子何。

[頁]卷,冊....[3784]337,10
第48筆
　　　　利劍　韓愈
利劍光耿耿，佩之使我無邪心。故人念我寡徒侶，持用贈我比知音。
我心如冰劍如雪，不能刺讒夫。使我心腐劍鋒折，決雲中斷開青天。
噫，劍與我俱變化歸黃泉。
[頁]卷,冊....[3784]337,10
第49筆
　　　　齪齪　韓愈
齪齪當世士，所憂在飢寒。但見賤者悲，不聞貴者歎。
大賢事業異，遠抱非俗觀。報國心皎潔，念時涕汍瀾。
妖姬坐左右，柔指發衰彈。酒肴雖日陳，感激寧為歡。
秋陰欺白日，泥潦不少乾。河堤決東郡，老弱隨驚湍。
天意固有屬，誰能詰其端。願辱太守薦，得充諫諍官。
排雲叫閶闔，披腹呈琅玕。致君豈無術，自進誠獨難。
[頁]卷,冊....[3784]337,10
第50筆
　　　　河之水二首寄子侄老成（老成，愈兄介之子，即所謂十二郎是也）　韓愈
河之水，去悠悠。我不如，水東流。
我有孤侄在海陬（一作隅，古音隅，將侯切，亦與流通），三年不見兮使我生憂。日復日，夜復夜。
三年不見汝，使我鬢髮未老而先化。

河之水，悠悠去。我不如，水東注。
我有孤侄在海浦，三年不見兮使我心苦。采蕨於山，緡魚於淵。
我徂京師，不遠其還。

[頁]卷,冊....[3785]338,10
第51筆
　　　　山石　韓愈
山石犖确行徑微，黃昏到寺蝙蝠飛。升堂坐階新雨足，芭蕉葉大支（即梔字）子肥。
僧言古壁佛畫好，以火來照所見稀。鋪床拂席置羹飯，疏糲亦足飽我飢。
夜深靜臥百蟲絕，清月出嶺光入扉。天明獨去無道路，出入高下窮煙霏。
山紅澗碧紛爛漫，時見松櫪皆十圍。當流赤足蹋澗石，水聲激激風吹衣。
人生如此自可樂，豈必局束為人鞿（音饑）。嗟哉吾黨二三子，安得至老不更歸。
[頁]卷,冊....[3785]338,10
第52筆
　　　　天星送楊凝郎中賀正（凝以戶部郎中為宣武軍判官，愈時與同佐董晉幕）　韓愈
天星牢落雞喔咿，僕夫起餐車載脂。正當窮冬寒未已，借問君子行安（一作定何）之。
會朝元正無不至，受命[3785]上宰須及期。侍從近臣有虛位，公今此去歸何時。
[頁]卷,冊....[3786]338,10
第53筆
　　　　汴泗交流贈張僕射（建封）　韓愈
汴泗交流郡城角，築場十（一作千）步平如削。短垣三面繚逶迤，擊鼓騰騰樹赤旗。
新秋朝涼未見日，公早結束來何為。分曹決勝約前定，百馬攢蹄近相映。
毬驚杖奮合且離，紅牛纓紱黃金羈。側身轉臂著馬腹，霹靂應手神珠馳。
超遙散漫兩閒暇，揮霍紛紜爭變化。發難得巧意氣麤，讙聲四合壯士呼。
此誠習戰非為劇，豈若安坐行良圖。當今忠臣不可得，公馬莫走須殺賊。
[頁]卷,冊....[3786]338,10
第54筆
　　　　忽忽　韓愈
忽忽乎余未知生之為樂也，願脫去而無因。安得長翮大翼如雲生我身，乘風振奮出六合。
絕浮塵，死生哀樂兩相棄，是非得失付閒人。
[頁]卷,冊....[3786]338,10
第55筆
　　　　鳴雁　韓愈
嗷嗷鳴（一作鴻）雁鳴且飛，窮秋南去春北歸。去寒就暖識所依（一作處），天長地闊棲息稀。
風霜酸苦稻粱微，毛羽（一作羽毛）摧落身不肥。裴回反顧群侶違，哀鳴欲下洲渚非。
江南水闊朝（一作朔）雲多，草長沙軟無網羅。閒飛靜集鳴相和，違憂懷惠性匪他。
凌風一舉君謂何。
[頁]卷,冊....[3786]338,10
第56筆
　　　　龍移（此詩謂南山湫也，湫初在平地，一日風雷，移居山上，其山下湫遂化為土，長安人至今謂之乾湫）　韓愈
天昏地黑蛟龍移，雷驚電激雄雌隨。清泉百丈化為土，魚鱉枯死吁可悲。
[頁]卷,冊....[3786]338,10
第57筆
　　　　雉帶箭（此愈佐張僕射於徐，從獵而作也）[3786]　韓愈
原頭火燒靜兀兀，野雉畏鷹出復（一作伏欲）沒。將軍欲以巧伏人，盤馬彎弓惜不發。
地形漸窄觀者多，雉驚弓滿勁箭加。衝人決起百餘尺，紅翎白鏃相（一作隨）傾斜。
將軍仰笑軍吏賀，五色離披馬前墮。
[頁]卷,冊....[3787]338,10
第58筆
　　　　條山蒼（中條山在黃河之西）　韓愈
條山蒼，河水黃。浪波（一作波浪）沄沄去，松柏在山（一作高）岡。
[頁]卷,冊....[3787]338,10
第59筆
　　　　贈鄭兵曹　韓愈
尊酒相逢十載前，君為壯夫我少年。尊酒相逢十載後，我為壯夫君白首。
我材與世不相當，戢鱗委翅無復望。當今賢俊皆周行，君何為乎亦（一作獨）遑遑。
杯行到君莫停手，破除萬事無過酒。
[頁]卷,冊....[3787]338,10
第60筆
　　　　桃源圖　韓愈
神仙有無何渺茫，桃源之說誠荒唐。流水盤迴山百轉，生綃數幅垂中堂。
武陵太守好事者，題封遠寄南宮下。南宮先生忻得之，波濤入筆驅文辭。
文工畫妙各臻極，異境恍惚移於斯。架巖鑿谷開宮室，接屋連牆千萬日。
嬴顛劉蹶了不聞，地坼天分非所恤。種桃處處惟開花，川原近遠蒸（一作烝）紅霞。
初來猶自念鄉邑，歲久此地還成家。漁舟之子來何所，物色相猜更問語。
大蛇中斷喪前王，群馬南渡開新主。聽終辭絕共悽然，自說經今六百年。
當時萬事皆眼見，不知幾許猶流傳。爭持酒食來相饋，禮數不同樽俎異。
月明伴宿玉堂空，骨冷魂清無夢寐。夜半金雞啁哳鳴，火輪飛出客心驚。
人間有累不可住，依然離別難為情。船開櫂進一迴顧，萬里蒼蒼煙水暮。
世俗寧知偽與真，至今傳者武陵人。
[頁]卷,冊....[3787]338,10
第61筆
　　　　東方半（一作未）明[3787]　韓愈
東方半（一作未）明大星沒，獨有太白配殘月。嗟爾殘月勿相疑，同光共影須臾期。
殘月暉暉，太白睒睒。雞三號，更五點。
[頁]卷,冊....[3788]338,10
第62筆
　　　　贈唐衢　韓愈
　　衢應進士，久而不第，能為歌詩，見人文章有所傷歎者，讀訖必哭。
　　每與人言論，既別，發聲一號，音辭哀切，聞者莫不泣下，故世稱唐
　　衢善哭。
虎有爪兮牛有角，虎可搏兮牛可觸。奈何君獨抱奇材，手把鋤犁餓空谷。
當今天子急賢良，匭函朝出開明光。胡不上書自薦達，坐令四海如虞唐。
[頁]卷,冊....[3788]338,10
第63筆
　　　　貞女峽（在連州桂陽縣，秦時有女子化石，在東岸穴中）　韓愈
江盤峽束春湍豪，風雷（一作雷風）戰鬥魚龍逃。懸流轟轟射水府，一瀉百里翻雲濤。
漂船擺石萬瓦裂，咫尺性命輕鴻毛。
[頁]卷,冊....[3788]338,10
第64筆
　　　　贈侯喜（愈貞元十七年七月二十二日，與李景興、侯喜、尉遲汾同漁於洛，有石刻在焉，詩必是時作）　韓愈
吾黨侯生字叔（古起字），呼我持竿釣溫水。平明鞭馬出都門，盡日行行荊棘裏。
溫水微茫絕又流，深如車轍闊容輈。蝦蟆跳過雀兒浴，此縱有魚何足求。
我為侯生不能已，盤針擘粒投泥滓。晡時堅坐到黃昏，手倦目勞方一起。
暫動還休未可期，蝦行蛭（音質）渡似皆疑。舉竿引線忽有得，一寸纔分鱗與鬐。
是日侯生與韓子，良久歎息相看悲。我今行事盡如此，此事正好為吾規。
半世遑遑就舉選，一名始得紅顏衰。人間事勢豈不見，徒自辛苦終何為。
便當提攜妻與子，南入箕潁無還時。叔君今氣方銳，我言至切君勿嗤。
君[3788]欲釣魚須遠去，大魚豈肯居沮洳（去聲）。
[頁]卷,冊....[3789]338,10
第65筆
　　　　古意　韓愈
太華峰頭玉井蓮，開花十丈藕如船。冷比雪霜甘比蜜，一片入口沈痾痊。
我欲求之不憚遠，青壁無路難夤緣。安得長梯上摘實，下種七澤根株連。
[頁]卷,冊....[3789]338,10
第66筆
　　　　八月十五夜贈張功曹（張功曹，署也，愈與署以貞元二十一年二月二十四日赦自南方，俱徙掾江陵，至是俟命於郴，而作是詩。）　韓愈
纖雲四卷天無河，清風吹空月舒波。沙平水息聲影絕，一杯相屬君當歌。
君歌聲酸辭且苦，不能聽終淚如雨。洞庭連天九疑高，蛟龍出沒猩鼯號。
十生九死到官所，幽居默默如藏逃。下床畏蛇食畏藥，海氣溼蟄熏腥臊。
昨者州前搥大鼓，嗣皇繼聖登夔皋。赦書一日行萬里，罪從大辟皆除死。
遷者追迴流者還，滌瑕蕩垢清朝班。州家申名使家抑，坎軻祗得移荊蠻。
判司卑官不堪說，未免捶楚塵埃間。同時輩流多上道，天路幽險難追攀。
君歌且休聽我歌，我歌今與君殊科。一年明月今宵多，人生由命非由他。
有酒不飲奈明（一作月）何。
[頁]卷,冊....[3789]338,10
第67筆
　　　　謁衡嶽廟遂宿嶽寺題門樓　韓愈
五嶽祭秩皆（一作比）三公，四方環鎮嵩當中。火維地荒足妖怪，天假神柄專其雄。
噴雲泄霧藏半腹，雖有絕頂誰能窮。我來正逢秋雨節，陰氣晦昧無清（一作晴）風。
潛心默禱若有應，豈非正直能感通。須臾靜掃眾峰出，仰見突兀撐青（一作晴）空。
紫蓋連延接天柱，石廩騰擲堆祝融（衡山有五峰，紫蓋、天柱、石廩、祝融、芙蓉）。森然魄[3789]動下馬拜，松柏一逕趨靈宮。
粉牆丹柱動光彩，鬼物圖畫填青紅。升階傴僂薦脯酒，欲以菲薄明其衷。
廟令老人識神意，睢盱偵伺能鞠躬。手持杯珓導我擲，云此最吉餘難同。
竄逐蠻荒幸不死，衣食纔足甘長終。侯王將相望久絕，神縱欲福難為功。
夜投佛寺上高閣，星月掩映雲膧朧。猿鳴鐘動不知曙，杲杲寒日生於東。
[頁]卷,冊....[3790]338,10
第68筆
　　　　岣嶁山（山海經，衡山一名岣嶁山，或以為衡山南麓別峰之名，岣音矩，嶁音縷。）　韓愈
岣嶁山尖神禹碑，字青石赤形模奇。科斗拳身薤倒（一作葉）披，鸞飄鳳泊拏虎螭。
事嚴跡祕鬼莫窺，道人獨上偶見之。我來咨嗟涕漣洏，千搜萬索何處有，
森森綠樹猿猱悲。
[頁]卷,冊....[3790]338,10
第69筆
　　　　永貞行　韓愈
　　貞元二十一年，德宗崩，順宗立，改元永貞，韋執誼、王叔文等用事
　　，又謀奪中官兵，制天下之命。是年八月，皇太子即位，帝自稱太上
　　皇，上貶執誼、叔文等，愈故作永貞行云。
君不見太皇諒陰未出令，小人乘時偷國柄。北軍百萬虎與貔，天子自將非他師。
一朝奪印付私黨（是歲王叔文等以金吾大將軍范希朝為左右神策諸行營節度使，以韓泰為其行軍司馬，叔文欲奪取宦官兵權以自固，藉希朝老將，使主其名，而實以泰專其事，人情疑懼），懍懍朝士何能為。狐鳴梟噪爭署置，（式亦切）睒（式冉切）跳踉相嫵媚。
夜作詔書朝拜官，超資越序曾無難。公然白日受賄賂，火齊磊落堆金盤。
元臣故老不敢語，晝臥涕泣何汍瀾（王叔文用事，一日諸相會食，叔文至中書，欲與韋執誼計事。執誼起迎，諸相停箸以待，有頃，報叔文索飯，已與韋相同餐閣中矣。杜佑、高郢懼，不敢言，鄭珣瑜獨歎曰：吾豈可復居此位，索馬徑歸，臥不起）。董賢三公誰復惜，侯景九錫行可歎。
國家功高德且厚，天位未許庸夫[3790]干。嗣皇卓犖信英主，文如太宗武高祖。
膺圖受禪登明堂，共流幽州鯀死羽。四門肅穆賢俊登，數君匪親豈其朋。
郎官清要為世稱，荒郡迫野嗟可矜（謂貶禮部員外郎柳宗元邵州、司封郎中韓曄池州、屯田員外郎劉禹錫連州，各郡刺史也）。湖波連天日相騰，蠻俗生梗瘴癘烝。
江氛嶺祲昏若凝，一蛇兩頭見未曾。怪鳥鳴喚令人憎，蠱蟲群飛夜撲燈。
雄虺毒螫墮股肱，食中置藥肝心崩。左右使令詐難憑，慎勿浪信常兢兢。
吾嘗同僚情可勝，具書目見非妄徵，嗟爾既往宜為懲。
[頁]卷,冊....[3791]338,10
第70筆
　　　　洞庭湖阻風贈張十一署（時自陽山徙掾江陵）　韓愈
十月陰氣盛，北風無時休。蒼茫洞庭岸，與子維雙舟。
霧雨晦爭泄，波濤怒相投。犬雞斷四聽，糧絕誰與謀。
相去不容步，險如礙山丘。清談可以飽，夢想接無由。
男女喧左右，飢啼但啾啾。非懷北歸興，何用勝羈愁。
雲外有白日，寒光自悠悠。能令暫開霽，過是吾無求。
[頁]卷,冊....[3791]338,10
第71筆
　　　　李花贈張十一署（或作李有花）　韓愈
江陵城西二月尾，花不見桃惟見李。風揉雨練雪羞比，波濤翻空杳無涘。
君知此處花何似，白花倒燭天夜明。群雞驚鳴官吏起，金烏海底初飛來。
朱輝散射青霞開，迷魂亂眼看不得。照耀萬樹繁如堆，念昔少年著遊燕。
對花豈省曾辭杯，自從流落憂感集。欲去未到先思迴，祗今四十已如此。
後日更老誰論哉，力攜一尊獨（一作共）就醉，不忍虛擲委黃埃。
[頁]卷,冊....[3791]338,10
第72筆
　　　　杏花　韓愈
居鄰北郭古寺空，杏花兩株能白紅。曲江滿園不可到，看此寧避雨與風。
二年流竄出嶺外，所見草木多[3791]異同。冬寒不嚴地恆泄，陽氣發亂無全功。
浮花浪蕊鎮長有，纔開還落瘴霧中。山榴躑躅少意思，照耀黃紫徒為叢。
鷓鴣鉤輈猿叫歇，杳杳深谷攢青楓。豈如此樹一來玩，若在京國情何窮。
今旦胡為忽惆悵，萬片飄泊隨西東。明年更發應更好，道人（謂寺僧）莫忘鄰家翁（自謂）。
[頁]卷,冊....[3792]338,10
第73筆
　　　　感春四首　韓愈
我所思兮在何所，情多地遐兮遍處處。東西南北皆欲往，千江隔兮萬山阻。
春風吹園雜花開，朝日照屋百鳥語。三杯取醉不復論，一生長恨奈何許。

皇天平分成四時，春氣漫誕最可悲。雜花妝林草蓋地，白日坐上傾天維。
蜂喧鳥咽留不得，紅萼萬片從雪吹。豈如秋霜雖慘冽，摧落老物誰惜之。
為此徑須沽酒飲，自外天地棄不疑。近憐李杜無檢束，爛漫長醉多文辭。
屈原離騷二十五，不肯餔啜糟與醨。惜哉此子巧言語，不到聖處寧非癡。
幸逢堯舜明四目，條理品彙皆得宜。平明出門暮歸舍，酩酊馬上知為誰。

朝騎一馬出，暝就一床臥。詩書漸欲拋，節行久已惰。
冠攲感髮禿，語誤驚（一作悲）齒墮。孤負平生心，已矣知（一作如）何奈（一作那）。

我恨不如江頭人，長網橫江遮紫鱗。獨宿荒陂射鳧雁，賣納租賦官不嗔。
歸來歡笑對妻子，衣食自給寧羞貧。今者無端讀書史，智慧祗足勞精神。
畫蛇著足無處用，兩鬢霜（一作雪）白趨埃塵。乾愁漫解坐自累，與眾異趣誰相親。
數杯澆腸雖暫醉，皎皎萬慮醒還新。百年未滿不得死，且可勤買拋青春（酒名，唐人名酒多以春）。

[頁]卷,冊....[3792]338,10
第74筆
　　　　寒食日出遊　韓愈
　　自註。張十一院長見示病中憶花九篇，寒食日出遊夜歸，因以投贈。
　　張十一，即功曹署，外郎遺補相呼為院長，愈與署同自御史貶官，又
　　同為江陵掾，愈法曹參軍，署功曹參軍。
李花初發君始病，我往看君花轉盛。走馬城西惆悵歸，不忍千株雪相映。
邇來又見桃與梨，交開紅白如爭兢。可憐物色阻攜手，空展霜縑吟九詠。
紛紛落盡泥與塵，不共新妝比端正。桐華最晚今已繁，君不強起時難更。
關山遠別固其理，寸步難見始知命。憶昔與君同貶官，夜渡洞庭看斗柄。
豈料生還得一處，引袖拭淚悲且慶。各言生死兩追隨，直置心親無貌敬。
念君又署南荒吏，路指鬼門幽且敻（張在江陵未幾，邕管經略使路恕署為判官）。三公盡是知音人，曷不薦賢陛下聖。
囊空甑倒誰救之，我今一食日還併。自然憂氣損天和，安得康強保天性。
斷鶴兩翅鳴何哀，縶驥四足氣空橫。今朝寒食行野外，綠楊匝岸蒲生（一作芽）迸。
宋玉庭邊不見人，輕浪參差魚動鏡。自嗟孤賤足瑕疵，特見放縱荷寬政。
飲酒寧嫌底深，題詩尚倚筆鋒勁。明宵故欲相就醉，有月莫愁當火令。
[頁]卷,冊....[3793]338,10
第75筆
　　　　憶昨行和張十一　韓愈
憶昨夾鍾之呂初吹灰，上公禮罷元侯迴（上公一作杜公，云杜佑自淮南入朝也。一作社公，云此為荊帥裴均罷社享客也。朱熹考異云：左傳五行之官，封為上公。杜註用幣於社云：以請於上公，則上公即社神也）。車載牲牢甕舁酒，並召賓客延鄒枚。
腰金首翠光照耀，絲竹迥發清以哀。青天白日花草麗，玉斝屢舉傾金罍。
張君名聲座所屬，起舞先醉長松摧。宿酲未解舊痁作，深室靜臥聞風雷。
自期殞命在春序，屈指數日憐嬰孩。危辭苦語感我耳，淚落不揜[3793]何漼漼。
念昔從君渡湘水，大帆夜劃窮高桅。陽山鳥路出臨武（愈責連之陽山令，張為郴之臨武，郴在江南，連則廣南也），驛馬拒地驅頻隤（一作搥，也）。
踐蛇茹蠱不擇死，忽有飛詔從天來。伾文未揃崖州（韋執誼）熾，雖得赦宥恆愁猜。
近者三姦悉破碎（元和元年正月，順宗即位，二月大赦，愈自陽山徙掾江陵，三姦方用事。其年八月，憲宗立，伾貶開州司馬、叔文渝州司戶，並員外置。十一月繼貶執誼崖州司馬，三姦始悉破碎焉），羽窟無底幽黃能。眼中了了見鄉國，知有歸日眉方開。
今君縱署天涯吏，投檄北去何難哉。無妄之憂勿藥喜，一善自足禳千災。
頭輕目朗肌骨健，古劍新斸磨塵埃。殃消禍散百福併，從此直至耇與鮐。
嵩山東頭伊洛岸，勝事不假須穿栽。君當先行我待滿，沮溺可繼窮年推。
[頁]卷,冊....[3794]338,10
第76筆
　　　　劉生詩　韓愈
生名師命其姓劉，自少軒輊非常儔。棄家如遺來遠遊，東走梁宋暨揚州。
遂凌大江極東陬，洪濤舂天禹穴幽。越女一笑三年留，南逾橫嶺入炎州。
青鯨高磨波山浮，怪魅炫曜堆蛟虯。山讙譟猩猩遊，毒氣爍體黃膏流。
問胡不歸良有由，美酒傾水朒肥牛。妖歌慢舞爛不收，倒心迴腸為青眸。
千金邀顧不可酬，乃獨遇之盡綢繆。瞥然一餉成十秋，昔鬚未生今白頭。
五管歷遍無賢侯，迴望萬里還家羞。陽山窮邑惟猿猴，手持釣竿遠相投。
我為羅列陳前修，芟蒿斬蓬利鋤耰。天星迴環數纔周，文學穰穰囷倉稠。
車輕御良馬力優，咄哉識路行勿休，往取將相酬恩讎。
[頁]卷,冊....[3795]339,10
第77筆
　　　　鄭群贈簟（君嘗以侍御史佐裴均江陵，愈自陽山景移江陵法曹，與群同僚。）　韓愈
蘄州笛（一作簟）竹天下知，鄭君所寶尤奇。攜來當晝不得臥，一府傳看黃琉璃。
體堅色淨又藏節，盡（一作滿）眼凝滑無瑕疵。法曹貧賤眾所易，腰腹空大何能為。
自從五月困暑溼，如坐深甑遭蒸炊。手磨袖拂心語口，慢膚多汗真相宜。
日暮歸來獨惆悵，有賣直欲傾家資。誰謂故人知我意，卷送八尺含風漪。
呼奴掃地鋪未了，光彩照耀驚童兒。青蠅側翅蚤蝨避，肅肅疑有清飆吹。
倒身甘寢百疾愈，卻願天日恆炎曦。明珠[3795]青玉不足報，贈子相好無時衰。
[頁]卷,冊....[3796]339,10
第78筆
　　　　豐陵行（順宗陵也，在富平縣東北三十里）　韓愈
羽衛煌煌一百里，曉出都門葬天子。群臣雜沓馳後先，宮官穰穰來不已。
是時新秋七月初，金神按節炎氣除。清風飄飄輕雨灑，偃蹇旗旆卷以舒。
逾梁下阪笳鼓咽，嵽嵲遂走玄宮閭。哭聲訇天百鳥噪，幽坎晝閉空靈輿。
皇帝孝心深且遠，資送禮備無贏餘。設官置衛鎖嬪妓，供養朝夕象平居。
臣聞神道尚清淨，三代舊制存諸書。墓藏廟祭不可亂，欲言非職知何如。
[頁]卷,冊....[3796]339,10
第79筆
　　　　遊青龍寺贈崔大（一作群）補闕（寺在京城南門之東）　韓愈
秋灰初吹季月管，日出卯南暉景短。友生招我佛寺行，正值萬株紅葉滿。
光華閃壁見神鬼，赫赫炎官張火傘。然雲燒樹火（宋刻作大）實駢，金烏下啄赬（音蟶）虯卵。
魂翻眼倒忘處所，赤氣沖融無間斷。有如流傳上古時，九輪照燭乾坤旱。
二三道士席其間，靈液屢進玻黎。忽驚顏色變韶稚，卻信靈仙非怪誕。
桃源迷路竟茫茫，棗下悲歌徒纂纂。前年嶺隅鄉思發，躑躅成山開不算。
去歲羇帆湘水明，霜楓千里隨歸伴。猿呼鼯嘯鷓鴣啼，惻耳酸腸難濯澣。
思君攜手安能得，今者相從敢辭懶。由來鈍騃（音矮）寡參尋，況是儒官飽閒散。
惟君與我同懷抱，鋤去陵谷置平坦。年少得途未要忙，時清諫疏尤宜罕。
何人有酒身無事，誰家多竹門可款。須知節候即風寒，幸及亭午猶妍暖。
南山逼冬轉清瘦，刻畫圭角出崖窾。當憂復被冰雪埋，汲汲來窺戒遲緩。
[頁]卷,冊....[3796]339,10
第80筆
　　　　贈崔立之評事（崔斯立，字立之，博陵人，元和初為大理評事，以言事黜官為藍田丞）[3796]　韓愈
崔侯文章苦捷敏，高浪駕天輸不盡。曾從關外來上都，隨身卷軸車連軫。
朝為百賦猶鬱怒，暮作千詩轉遒緊。搖毫擲簡自不供，頃刻青紅浮海蜃。
才豪氣猛易語言，往往蛟螭雜螻蚓。知音自古稱難遇，世俗乍見那妨哂。
勿嫌法官未登朝，猶勝赤尉長趨尹。時命雖乖心轉壯，技能虛富家逾窘。
念昔塵埃兩相逢，爭名齟齬持矛楯。子時專場誇觜距，余始張軍嚴韅（曉見切）靷。
爾來但欲保封疆，莫學龐涓怯孫臏。竄逐新歸厭聞鬧，齒髮早衰嗟可閔。
頻蒙怨句刺棄遺，豈有閒官敢推引。深藏篋笥時一發，戢戢已多如束筍。
可憐無益費精神，有似黃金擲虛牝。當今聖人求侍從，拔擢杞梓收楛箘。
東馬嚴徐已奮飛，枚皋即召窮且忍。復聞王師西討蜀，霜風冽冽摧朝菌。
走章馳檄在得賢，燕雀紛拏要鷹隼。竊料二途必處一，豈比恆人長蠢蠢。
勸君韜養待徵招，不用雕琢愁肝腎。牆根菊花好沽酒，錢帛縱空衣可準。
暉暉簷日暖且鮮，摵摵井梧疏更殞。高士例須憐櫱，丈夫終莫生畦畛。
能來取醉任喧呼，死後賢愚俱泯泯。
[頁]卷,冊....[3797]339,10
第81筆
　　　　送區弘南歸　韓愈
　　區或作歐，唐韻，區冶子之後，漢王莽傳有中郎區博，弘嘗從愈於江
　　陵，愈名拜國子博士，又從至京，時歸，以詩送之。
穆昔南征軍不歸，蟲沙猿鶴伏以飛。洶洶洞庭莽翠微，九疑鑱天荒是非。
野有象犀水貝璣，分散百寶人士稀。我遷於南日周圍，來見者眾莫依俙。
爰有區子熒熒暉，觀以彝訓或從違。我念前人譬葑菲，落以斧引以纆徽。
雖有不逮驅騑騑，或採於薄漁於磯。服役不辱言不譏，從我荊州來京畿。
離其母妻絕因依，嗟我道不能自肥。子雖勤苦終何希，王都觀闕雙巍巍。
騰蹋眾駿事鞍鞿，佩服上色紫與緋。獨子之節可嗟唏，母附書至妻寄衣。
開書拆衣淚痕晞，雖不敕還情庶幾。朝暮盤羞惻庭闈，幽房無人感伊威。
人生此難[3797]餘可祈，子去矣時若發機。蜃沈海底氣昇霏，彩雉野伏朝扇翬。
處子窈窕王所妃，苟有令德隱不腓。況今天子鋪德威，蔽能者誅薦受禨。
出送撫背我涕揮，行行正直慎脂韋。業成志樹來頎頎，我當為子言天扉。
[頁]卷,冊....[3798]339,10
第82筆
　　　　三星行　韓愈
　　三星，斗、牛、箕也，愈自憫其生多訾毀如此。蘇軾云：吾生時與退
　　之相似，吾命在牛斗間，其身宮亦在箕，斗牛宮為磨蝎，吾平生多得
　　謗譽，殆同病也。
我生之辰，月宿南斗。牛奮其角，箕張其口。
牛不見服箱，斗不挹酒漿。箕獨有神靈，無時停簸揚。
無善名已聞，無惡聲已讙。名聲相乘除，得少失有餘。
三星各在天，什伍東西陳。嗟汝牛與斗，汝獨不能神。
[頁]卷,冊....[3798]339,10
第83筆
　　　　剝啄行　韓愈
剝剝啄啄，有客至門。我不出應，客去而嗔。
從者語我，子胡為然。我不厭客，困於語言。
欲不出納，以堙其源。空堂幽幽，有秸有莞（秸莞所以為席）。
門以兩板，叢書於間。窅窅深塹，其墉甚完。
彼寧可隳，此不可干。從者語我，嗟子誠難。
子雖云爾，其口益蕃。我為子謀，有萬其全。
凡今之人，急名與官。子不引去，與為波瀾。
雖不開口，雖不開關。變化咀嚼，有鬼有神。
今去不勇，其如後艱。我謝再拜，汝無復云。
往追不及，來不有年。
[頁]卷,冊....[3798]339,10
第84筆
　　　　青青水中蒲三首　韓愈
青青水中蒲，下有一雙魚。君今上隴去，我在與誰居。

青青水中蒲，長在水中居。寄語浮萍草，相隨我不如。
[3798]
青青水中蒲，葉短不出水。婦人不下堂，行子在萬里。

[頁]卷,冊....[3799]339,10
第85筆
　　　　孟東野失子（並序）　韓愈
　　東野連產三子，不數日，輒失之，幾老，念無後以悲。其友人昌黎韓
　　愈，懼其傷也，惟天假其命以喻之。
失子將何尤，吾將上尤天。女實主下人，與奪一何偏。
彼於女何有，乃令蕃且延。此獨何罪辜，生死旬日間。
上呼無時聞，滴地淚到泉。地祇為之悲，瑟縮久不安。
乃呼大靈龜，騎雲款天門。問天主下人，薄厚胡不均。
天曰天地人，由來不相關。吾懸日與月，吾繫星與辰。
日月相噬齧，星辰踣（音匐）而顛。吾不女之罪，知非女由因（一作緣）。
且物各有分，孰能使之然。有子與無子，禍福未可原。
魚子滿母腹（一作肚），一一欲誰憐。細腰不自乳，舉族常孤鰥（一作懸）。
鴟梟啄母腦，母死子始翻（一作蕃）。蝮蛇生子時，坼裂腸與肝。
好子雖云好，未還恩與勤。惡子不可說，鴟梟蝮蛇然。
有子且勿喜，無子固勿歎。上聖不待教，賢聞語而遷。
下愚聞語惑，雖教無由悛。大靈頓頭受，即日以命還。
地祇謂大靈，女往告其人。東野夜得夢，有夫玄衣巾。
闖（音趁）然入其戶，三稱天之言。再拜謝玄夫，收悲以歡忻。
[頁]卷,冊....[3799]339,10
第86筆
　　　　陸渾山火和皇甫湜用其韻（湜時為陸渾尉）　韓愈
皇甫補官古賁（音陸，字本公羊傳）渾，時當玄冬澤乾源。山狂谷很相吐吞，風怒不休何軒軒。
擺磨出火以自燔，有聲夜中驚莫原。天跳地踔顛乾坤，赫赫上照窮崖垠。
截然高周燒四垣，神焦鬼爛無逃門。三光弛隳不復暾，虎熊麋豬逮猴猿。
水龍鼉龜魚與黿，鴉鴟鵰鷹雉鵠。燖炰煨爊孰飛奔，祝融告休酌卑尊。
錯陳齊玫闢（一作闡）華園，芙蓉披猖塞鮮繁。千鍾萬鼓咽耳喧，攢雜啾嚄沸篪塤。
彤幢絳旃紫纛旛，炎官熱屬朱[3799]冠褌。髹其肉皮通臀，頹胸垤腹車掀轅。
緹顏靺股豹兩鞬（音堅），霞車虹靷日轂轓。丹蕤縓蓋緋繙，紅帷赤幕羅脤膰。
衁（音荒，血也）池波風肉陵屯，谽（一作豁）呀鉅壑頗黎盆。豆登五山瀛四尊，熙熙釂笑語言。
雷公擘山海水翻，齒牙嚼齧舌反。電光（先念切）磹（徒念切）赬目（音喧，大目也），頊冥收威避玄根。
斥棄輿馬背厥孫，縮身潛喘拳肩跟。君臣相憐加愛恩，命黑螭偵（音檉）焚其元。
天闕（一作關）悠悠不可援，夢通上帝血面論。側身欲進叱於閽，帝賜九河湔涕痕。
又詔巫陽反其魂，徐命之前問何冤。火行於冬古所存，我如禁之絕其飧。
女丁婦壬傳世婚，一朝結讎奈後昆。時行當反慎藏蹲，視桃著花可小騫。
月及申酉利復怨，助汝五龍從九鯤。溺厥邑囚之崑崙，皇甫作詩止睡昏。
辭誇出真遂上焚，要余和增怪又煩。雖欲悔舌不可捫。
[頁]卷,冊....[3800]339,10
第87筆
　　　　縣齋讀書（在陽山作）　韓愈
出宰山水縣，讀書松桂林。蕭條捐末事，邂逅得初心。
哀狖醒俗耳，清泉潔塵襟。詩成有共（一作與）賦，酒熟無孤斟。
青竹時默釣，白雲日幽尋。南方本多毒，北客恆懼侵。
謫譴甘自守，滯留愧難任。投章類縞帶，佇答逾兼金。
[頁]卷,冊....[3800]339,10
第88筆
　　　　新竹　韓愈
筍添南階竹，日日成清閟。縹節已儲（一作除）霜，黃苞猶揜翠。
出欄抽五六，當戶羅三四。高標陵秋嚴，貞色奪春媚。
稀生巧補林，併出疑爭地。縱橫乍依行，爛熳忽無次。
風枝未飄吹，露粉先涵淚。何人可攜玩，清景空瞪視。
[頁]卷,冊....[3800]339,10
第89筆
　　　　晚菊　韓愈
少年飲酒時，踊躍見菊花。今來不復飲，每見恆咨嗟。
佇立摘滿手，行行把歸家。此時無與語，棄置奈悲何。
[頁]卷,冊....[3801]339,10
第90筆
　　　　落齒　韓愈
去年落一牙，今年落一齒。俄然落六七，落勢殊未已。
餘存（一作在）皆動搖，盡落應始止。憶初落一時，但念豁可恥。
及至落二三，始憂衰即死。每一將落時，懍懍恆在已。
叉牙妨食物，顛倒怯漱水。終焉舍我落，意與崩山比。
今來落既熟，見落空相似。餘存二十餘，次第知落矣。
儻常歲落一，自足支兩紀。如其落併空，與漸亦同指。
人言齒之落，壽命理難恃。我言生有涯，長短俱死爾。
人言齒之豁，左右驚諦視。我言莊周云，水（一作木）雁各有喜。
語訛默固好，嚼廢軟還美。因歌遂成詩，持用詫妻子。
[頁]卷,冊....[3801]339,10
第91筆
　　　　哭楊兵部凝陸歙州參　韓愈
人皆（一作生）期七十，纔半豈蹉跎。併（一作數）出知己淚，自然白髮多。
晨興為誰慟，還坐久滂沱。論文（一作新墳）與晤語（一作宿草），已矣可（一作兩，又作復）如何。
[頁]卷,冊....[3801]339,10
第92筆
　　　　苦寒　韓愈
四時各平分，一氣不可兼。隆寒奪春序，顓頊固不廉。
太昊弛維綱（一作綱維），畏避但守謙。遂令黃泉下，萌牙夭句尖。
草木不復抽，百味失苦甜。凶飆攪宇宙，鋩刃甚割砭。
日月雖云尊，不能活烏蟾。羲和送日出，恇怯頻窺覘。
炎帝持祝融，呵噓不相炎。而我當此時，恩光何由沾。
肌膚生鱗甲，衣被如刀鐮。氣寒鼻莫[3801]嗅，血凍指不拈。
濁醪沸入喉，口角如銜箝。將持匕箸食，觸指如排籤。
侵爐不覺暖，熾炭屢已添。探湯無所益，何況纊與縑。
虎豹僵穴中，蛟螭死幽潛。熒惑喪纏次，六龍冰脫髯。
芒碭（音宕）大包內，生類恐盡殲。啾啾窗間雀，不知已微纖。
舉頭仰天鳴，所願晷刻淹。不如彈射死，卻得親炰燖。
鸞皇苟不存，爾固不在占。其餘蠢動儔，俱死誰恩嫌。
伊我稱最靈，不能女覆苫。悲哀激憤歎，五藏難安恬。
中宵倚牆立，淫淚何漸漸。天王哀無辜，惠我下顧瞻。
褰旒去耳纊，調和進梅鹽。賢能日登御，黜彼傲與憸。
生風吹死氣，豁達如褰簾。懸乳零落墮，晨光入前簷。
雪霜頓銷釋，土脈膏且黏。豈徒蘭蕙榮，施及艾與蒹。
日萼行鑠鑠，風條坐襜襜。天乎苟其能，吾死意亦厭。
[頁]卷,冊....[3802]339,10
第93筆
　　　　和虞部盧四（汀）酬翰林錢七（徽）赤藤杖歌（元和四年分司東都作）　韓愈
赤藤為杖世未窺，臺郎始攜自滇池。滇王掃宮避使者，跪進再拜語嗢（乙骨切）咿。
繩橋拄過免傾墮，性命造次蒙扶持。途經百國皆莫識，君臣聚觀逐旌麾。
共傳滇神出水獻，赤龍拔鬚血淋漓。又云羲和操火鞭，暝到西極睡所遺。
幾重包裹自題署，不以珍怪誇荒夷。歸來捧贈同舍子，浮光照手欲把疑。
空堂晝眠倚牖戶，飛電著壁搜蛟螭。南宮清深禁闈密，唱和有類吹塤篪。
妍辭麗句不可繼，見寄聊且慰分司。
[頁]卷,冊....[3802]339,10
第94筆
　　　　崔十六少府攝伊陽以詩及書見投因酬三十韻　韓愈
崔君初來時，相識頗未慣。但聞赤縣尉，不比博士慢。
賃屋得連牆，往來忻莫間。我時亦新居，觸事苦難辦。
蔬飧要同喫，破襖請來綻。謂言安堵後，貸借更何患。
不知孤遺多，舉族仰薄宦。有時未朝餐，得米日已晏。
隔牆聞讙呼，眾口極鵝雁。前計頓乖張，居然見真贗。
嬌兒好眉眼，袴腳凍兩骭（下晏切）。捧書隨諸[3802]兄，累累兩角卯。
冬惟茹寒虀，秋始識瓜瓣。問之不言飢，飫若厭芻豢。
才名三十年，久合居給諫。白頭趨走裏，閉口絕謗訕。
府公舊同袍，拔擢宰山澗。寄詩雜詼俳，有類說鵬鷃。
上言酒味酸，冬衣竟未擐（音患）。下言人吏稀，惟足彪與虥（音棧）。
又言致豬鹿，此語乃善幻。三年國子師，腸肚習藜莧。
況住洛之涯，魴鱒可罩汕（音訕，罺謂之訕，藿謂之罩，捕魚籠也）。肯效屠門嚼，久嫌弋者篡。
謀拙日焦拳，活計似鋤（一作鏟）。男寒澀詩書，妻瘦剩腰襻（普患切）。
為官不事職，厥罪在欺謾（一作慢）。行當自劾去，漁釣老葭薍（五患切）。
歲窮寒氣驕，冰雪滑磴棧。音問難屢通，何由覿清盼。
[頁]卷,冊....[3803]339,10
第95筆
　　　　送侯參謀赴河中幕（侯繼時從王諤辟）　韓愈
憶昔初及第，各以少年稱。君頤始生鬚，我齒清如冰。
爾時心氣壯，百事謂己能。一別詎幾何，忽如隔晨興。
我齒豁可鄙，君顏老可憎。相逢風塵中，相視迭嗟矜。
幸同學省官，末路再得朋。東司絕教授，遊〔宴〕（晏）以為恆。
秋漁蔭密樹，夜博然明燈。雪逕抵樵叟，風廊折談僧。
陸渾桃花間，有湯沸如烝。三月崧少步，躑躅紅千層。
洲沙厭晚坐，嶺壁窮晨升。沈冥不計日，為樂不可勝。
遷滿一已異，乖離坐難憑。行行事結束，人馬何蹻騰。
感激生膽勇，從軍豈嘗曾。洸洸司徒公（時王鍔檢校司徒為河南尹），天子爪與肱。
提師十萬餘，四海欽風稜。河北兵未進（時討王承宗，吐突承璀督師，逗留不進），蔡州師新薨（吳少誠卒，弟少陽自稱留後）。
曷不請掃除，活彼黎與烝。鄙夫誠怯弱，受恩愧徒弘。
猶思脫儒冠，棄死取先登。又欲面言事，上書求詔徵。
侵官固非是，妄作譴可懲。惟當待責免，耕斸歸溝塍（音乘）。
今君得所附，勢若脫鷹。檄筆無與讓，幕謀職其膺。
收績開史牒，翰飛逐溟鵬。男兒貴立事，流景不可乘。
歲老陰沴作，雲頹雪翻崩。別袖拂洛水，征車轉[3803]崤陵。
勤勤酒不進，勉勉恨已仍。送君出門歸，愁腸若牽繩。
默坐念語笑，癡如遇寒繩。策馬誰可適，晤言誰為應。
席塵惜不掃，殘尊對空凝。信知後會時，日月屢環。
生期理行役，歡緒絕難承。寄書惟在頻，無吝簡與繒。
[頁]卷,冊....[3804]339,10
第96筆
　　　　東都遇春　韓愈
少年氣真（一作直）狂，有意與春競。行逢二三月，九州花相映。
川原曉服鮮，桃李晨妝靚。荒乘不知疲，醉死豈辭病。
飲噉惟所便，文章倚豪橫。爾來曾幾時，白髮忽滿鏡。
舊遊喜乖張，新輩足嘲評（音病）。心腸一變化，羞見時節盛。
得閒無所作，貴欲辭視聽。深居疑避仇，默臥如當暝。
朝曦入牖來，鳥喚昏不醒。為生鄙計算，鹽米告屢（一作屢告）罄。
坐疲都忘起，冠側懶復正。幸蒙東都官，獲離機與。
乖慵遭傲僻，漸染生弊性。既去焉能追，有來猶莫騁。
有船魏王池（河南志云：洛水經尚善、旌蓋二坊之北，南溢為池，深處至數頃，水鳥翔泳，荷芰翻覆，為都城之勝。貞觀中以賜魏王泰，故號魏王池），往往縱孤泳。水容與天色，此處皆綠淨。
岸樹共紛披，渚牙相緯經（一作徑）。懷歸苦不果，即事取幽迸。
貪求匪名利，所得亦已併。悠悠度朝昏，落落捐季孟。
群公一何賢，上戴天子聖。謀謨收禹績（一作跡），四面出雄勁。
轉輸非不勤，稽逋有軍令。在庭百執事，奉職各祗敬。
我獨胡為哉，坐與億兆慶。譬如籠中鳥，仰給活性命。
為詩告友生，負愧終究竟。
[頁]卷,冊....[3804]339,10
第97筆
　　　　感春五首（分司東都作）　韓愈
辛夷高花最先開，青天露坐始此迴。已呼孺人戛鳴瑟，更遣稚子傳清杯。
選壯軍興不為用，坐狂朝論無由陪。如今到死得閒處，還有詩賦歌康哉。（憲宗即位，平夏、平蜀、平河東。赫然中興，而愈年踰強仕，投閒分司，故有此言）*[3804]
洛陽東風幾時來，川波岸柳春全迴。宮門一鎖不復啟，雖有九陌無塵埃。
策馬上橋朝日出，樓闕赤白正崔嵬。孤吟屢闋莫與和，寸恨至短誰能裁。*
春田可耕時已催，王師北討何當迴（時討成德王承宗）。放車載草農事濟，戰馬苦飢誰念哉。
蔡州納節舊將死（時彰義節度吳少誠卒），起居諫議聯翩來（裴度以河南府功曹召為起居舍人，孟簡、孔戣皆為諫議大夫）。朝廷未省有遺策，肯不垂意缾與罍。*
前隨杜尹（兼）拜表迴，笑言溢口何歡咍。孔丞（戡）別我適臨汝，風骨峭峻遺塵埃。
音容不接祗隔夜，凶訃詎可相尋來。天公高居鬼神惡，欲保性命誠難哉。*
辛夷花房忽全開，將衰正盛須頻來。清晨輝輝燭霞日，薄暮耿耿和煙埃。
朝明夕暗已足歎，況乃滿地成摧頹。迎繁送謝別有意，誰肯留戀少環迴。
第98筆
　　　　酬裴十六功曹巡府西驛塗中見寄（裴十六，度也。監察御史出為河南府功曹，時故相鄭餘慶為河南尹）　韓愈
相公罷論道，聿至活東人。御史坐言事，作吏府中塵。
遂令河南治，今古無儔倫。四海日富庶，道途隘蹄輪。
府西三百里，候館同魚鱗。相公謂御史，勞子去自巡。
是時山水秋，光景何鮮新。哀鴻鳴清耳，宿霧褰高旻。
遺我行旅詩，軒軒有風神。譬如黃金盤，照耀荊璞真。
我來亦已幸，事賢友其仁。持竿洛水側，孤坐屢窮辰。
多才自勞苦，無用祗因循。辭免期匪遠，行行及山春。
[頁]卷,冊....[3805]339,10
第99筆
　　　　燕河南府秀才得生字　韓愈
吾皇紹祖烈，天下再太平。詔下諸郡國，歲貢鄉曲英。
元和五年冬，房公（式）尹東京。功曹上言公，是月當[3805]登名。
乃選二十縣，試官得鴻生。群儒負己材，相賀簡擇精。
怒起簸羽翮，引吭吐鏗轟。此都自周公，文章繼名聲。
自非絕殊尤，難使耳目驚。今者遭震薄，不能出聲鳴。
鄙夫忝縣尹，愧慄難為情。惟求文章寫，不敢妒與爭。
還家敕妻兒，具此煎炰烹。柿紅蒲萄紫，肴果相扶檠（一作擎）。
芳荼（諸本多作茶）出蜀門，好酒濃且清。何能充歡燕，庶以露厥誠。
昨聞詔書下（一作來），權公作邦楨（權德輿為相）。文人得其職，文道當大行。
陰風攪短日，冷雨澀不晴。勉哉戒徒馭，家國遲子榮。
[頁]卷,冊....[3806]339,10
第100筆
　　　　送李翱（翱娶愈兄弇之女，與愈善，楊於陵為廣州刺史，表翱佐其府。）　韓愈
廣州萬里途，山重江逶迤。行行何時到，誰能定歸期。
揖我出門去，顏色異恆時。雖云有追（一作迎）送，足跡絕自茲。
人生一世間，不自張與弛。譬如浮江木，縱橫豈自知。
寧懷別時苦，勿作別後思。
[頁]卷,冊....[3806]339,10
第101筆
　　　　送石洪處士赴河陽幕得起字（洪字濬川，洛陽人。元和五年，烏重裔為河陽節度使，辟為參謀。）　韓愈
長把種樹書，人云避世士。忽騎將軍馬，自號報恩子。
風雲入壯懷，泉石別幽耳。鉅鹿師欲老，常山險猶恃（時冀鎮王承宗反，以兵討之，無功，遂赦承宗）。
豈惟彼相憂，固是吾徒恥。去去事方急，酒行可以起。
[頁]卷,冊....[3806]339,10
第102筆
　　　　送湖南李正字歸（英華作送李礎判官歸湖南。）　韓愈
長沙入楚深，洞庭值秋晚。人隨鴻雁少，江共蒹葭遠。
歷歷余所經，悠悠子當返。孤遊懷耿介，旅宿夢婉娩。
風土稍殊音，魚蝦日異飯。親交俱在此，誰與同息偃。
[頁]卷,冊....[3806]339,10
第103筆
　　　　辛卯年雪　韓愈
元和六年春，寒氣不肯歸。河南二月末，雪花一尺圍。
崩騰相排拶（子達切，又子末切），龍鳳交橫飛。波濤何飄揚，天風吹旛旂。
白帝盛羽衛，鬖振裳衣。白霓先啟途，從以萬玉妃。
翕翕陵厚載，嘩嘩弄陰機。生平未曾見，何暇議是非。
或云豐年祥，飽食可庶幾。善禱吾所慕，誰言寸誠微。
[頁]卷,冊....[3807]340,10
第104筆
　　　　醉留東野　韓愈
昔年因讀李白杜甫詩，長恨二人不相從。吾與東野生並世，如何復躡二子蹤。
東野不得官，白首誇龍鍾。韓子稍姦黠，自慚青蒿倚長松。
低頭拜東野，願得終始如駏蛩。東野不迴頭，有如寸筳撞鉅鐘。
我願身為雲，東野變為龍。四方上下逐東野，雖有離別無由逢。
[頁]卷,冊....[3807]340,10
第105筆
　　　　李花二首　韓愈
平旦入西園，梨花數株若矜夸。旁有一株李，顏色慘慘似含嗟。
問之不肯道所以，獨繞百匝至日斜。忽憶前時經此樹，正見芳意初萌牙。
奈何趁酒不省錄，不見玉枝攢霜葩。泫然為汝下雨淚，無由反旆羲和車。
東風來吹不解顏，蒼茫夜氣生相遮。冰盤夏薦碧實脆，斥去不御慚其花。
[3807]
當春天地爭奢華，洛陽園苑尤紛拏。誰將平地萬堆雪，翦刻作此連天花。
日光赤色照未好，明月暫入都交加。夜領張徹投盧仝，乘雲共至玉皇家。
長姬香御四羅列，縞裙練帨無等差。靜濯明妝有所奉，顧我未肯置齒牙。
清寒瑩骨肝膽醒，一生思慮無由邪。

[頁]卷,冊....[3808]340,10
第106筆
　　　　招楊之罘（之罘，憲宗元和十一年進士，愈為河南令，之罘自中山來，相從問學，惜其歸，以詩招之。）　韓愈
柏生兩石間，萬歲終不大。野馬不識人，難以駕車蓋。
柏移就平地，馬羈入廄中。馬思自由悲，柏有傷根容。
傷根柏不死，千丈日以至。馬悲罷還樂，振迅矜鞍轡。
之罘南山來，文字得我驚。館置使讀書，日有求歸聲。
我令之罘歸，失得柏與馬。之罘別我去，計出柏馬下。
我自之罘歸，入門思而悲。之罘別我去，能不思我為。
灑掃縣中居，引水經竹間。囂譁所不及，何異山中閑。
前陳百家書，食有肉與魚。先王遺文章，綴緝實在余。
禮稱獨學陋，易貴不遠復。作詩招之罘，晨夕抱飢渴。
[頁]卷,冊....[3808]340,10
第107筆
　　　　寄盧仝（憲宗元和六年河南令時作）　韓愈
玉川先生洛城裏，破屋數間而已矣。一奴長鬚不裹頭，一婢赤腳老無齒。
辛勤奉養十餘人，上有慈親下妻子。先生結髮憎俗徒，閉門不出動一紀。
至今鄰僧乞米送，僕忝縣尹能不恥。俸錢供給公私餘，時致薄少助祭祀。
勸參留守（鄭餘慶）謁大尹（李素），言語纔及輒掩耳。水北山人（石洪）得名聲，去年去作幕下士。
水南山人（溫造）又繼往，鞍馬僕從塞閭里。少室山人（李渤）索價高，兩以諫官徵不起。
彼皆刺口論世事，有力未免遭驅使。先生事業不可量，惟用法律自繩己。
春秋三傳束高閣，獨抱遺經究終始。往年弄筆嘲同異，怪辭驚眾謗不已。
近來自說尋坦途，猶上虛空跨綠駬。去年（一作歲）生兒名添丁，意令與國充耘耔。
國家丁口連四[3808]海，豈無農夫親耒耜。先生抱才終大用，宰相未許終不仕。
假如不在陳力列，立言垂範亦足恃。苗裔當蒙十世宥，豈謂貽厥無基阯。
故知忠孝生天性，潔身亂倫安足擬。昨晚長鬚來下狀，隔牆惡少惡難似。
每騎屋山（一作上）下窺闞，渾舍驚怕走折趾。憑依婚媾欺官吏，不信令行能禁止。
先生受屈未曾語，忽此來告良有以。嗟我身為赤縣令，操權不用欲何俟。
立召賊曹呼伍伯，盡取鼠輩尸諸市。先生又遣長鬚來，如此處置非所喜。
況又時當長養節，都邑未可猛政理。先生固是余所畏，度量不敢窺涯涘。
放縱是誰之過歟，效尤戮僕愧前史。買羊沽酒謝不敏，偶逢明月曜桃李。
先生有意許降臨，更遣長鬚致雙鯉。
[頁]卷,冊....[3809]340,10
第108筆
　　　　酬司門盧四兄雲夫院長望秋作　韓愈
長安雨洗新秋出，極目寒鏡開塵函。終南曉望蹋龍尾，倚天更覺青巉巉。
自知短淺無所補，從事久此穿朝衫。歸來得便即遊覽，暫似壯馬脫重銜。
曲江荷花蓋十里，江湖生目思莫緘。樂遊下矚無遠近，綠槐萍合不可芟。
白首寓居誰借問，平地寸步扃雲巖。雲夫吾兄有狂氣，嗜好與俗殊酸鹹。
日來省我不肯去，論詩說賦相諵諵。望秋一章已驚絕，猶言低抑避謗讒。
若使乘酣騁雄怪，造化何以當鐫劖。嗟我小生值強伴，怯膽變勇神明鑒。
馳坑跨谷終未悔，為利而止真貪饞。高揖群公謝名譽，遠追甫白感至諴。
樓頭完月不共宿，其奈就缺行攕攕（所咸切，一作纖纖）。
[頁]卷,冊....[3809]340,10
第109筆
　　　　誰氏子　韓愈
　　呂炅，河南人，元和中，棄其妻，著道士服，謝母曰，當學仙王屋山
　　。去數月，復出見河南少尹李素，素立之府門，使吏卒脫道士服，給
　　冠帶，送付其母。）[3809]
非癡非狂誰氏子，去入王屋稱道士。白頭老母遮門啼，挽斷衫袖留不止。
翠眉新婦年二十，載送還家哭穿市。或云欲學吹鳳笙，所慕靈妃媲蕭史。
又云時俗輕尋常，力行險怪取貴仕。神仙雖然有傳說，知者盡知其妄矣。
聖君賢相安可欺，乾死窮山竟何俟。嗚呼余心誠豈弟，願往教誨究終始。
罰一勸百政之經，不從而誅未晚耳。誰其友親能哀憐，寫吾此詩持送似。
[頁]卷,冊....[3810]340,10
第110筆
　　　　河南令舍池臺　韓愈
灌池纔盈五六丈，築臺不過七八尺。欲將層級壓籬落，未許波瀾量斗石。
規摹雖巧何足誇，景趣不遠真可惜。長令人吏遠趨走，已有蛙黽助狼籍。
[頁]卷,冊....[3810]340,10
第111筆
　　　　送無本師歸范陽（賈島初為浮屠，名無本。）　韓愈
無本於為文，身大不及膽。吾嘗示之難，勇往無不敢。
蛟龍弄角牙，造次欲手攬。眾鬼囚大幽，下覷襲玄窞（音啖）。
天陽熙四海，注視首不頷（一作顉，顉，低頭也）。鯨鵬相摩窣（音速），兩舉快一噉。
夫豈能必然，固已謝黯黮（音啖）。狂詞肆滂葩，低昂見舒慘。
姦窮怪變得，往往造平澹。蜂蟬碎錦纈，綠池披菡萏。
芝英擢荒榛，孤翮起連菼。家住幽都遠，未識氣先感。
來尋吾何能，無殊嗜昌歜（徂感切）。始見洛陽春，桃枝綴紅糝。
遂來長安里，時卦轉習坎（愈遷職方員外郎，島來別，時十一月，故云）。老懶無鬥心，久不事鉛槧。
欲以金帛酬，舉室常顑（音坎）頷。念當委我去，雪霜刻以憯。
獰飆攪空衢，天地與頓撼。勉率吐歌詩，慰女別後覽。
[頁]卷,冊....[3810]340,10
第112筆
　　　　石鼓歌　韓愈
　　歐陽修集古錄云：石鼓文在岐陽，初不見稱於世，至唐人始盛稱之。
　　而韋應物以為周文王之鼓，至宣王刻詩爾，韓退之直[3810]以為宣王
　　之鼓，在今鳳翔孔子廟，鼓有十，先時散棄於野，鄭餘慶始置於廟，
　　而亡其二。皇祐四年，向傅師長求於民間，得之，十鼓乃足。○石豉
　　文可見者，其略曰，我車既攻，我馬既同。又曰，我車既好，我馬既
　　騊，君子員獵，員獵員游，麋鹿速速，君子之求。又曰，左驂旛旛，
　　右驂騝騝，禿弓時射，麋豕孔庶。又曰：其魚維何，維鱮維鯉，何以
　　橐之，維楊與柳。
張生手持石鼓文（生即籍），勸我試作石鼓歌。少陵無人謫仙死，才薄將奈石鼓何。
周綱陵遲四海沸，宣王憤起揮天戈。大開明堂受朝賀，諸侯劍佩鳴相磨。
蒐于岐陽騁雄俊，萬里禽獸皆遮羅。鐫功勒成告萬世，鑿石作鼓隳嵯峨。
從臣才藝咸第一，揀選撰刻留山阿。雨淋日炙野火燎，鬼物守護煩撝呵。
公從何處得紙本，毫髮盡備無差訛。辭嚴義密讀難曉，字體不類隸與科。
年深豈免有缺畫，快劍斫斷生蛟鼉。鸞翔鳳翥眾仙下，珊瑚碧樹交枝柯。
金繩鐵索鎖紐壯，古鼎躍水龍騰梭。陋儒編詩不收入，二雅褊迫無委蛇。
孔子西行不到秦，掎摭星宿遺羲娥。嗟予好古生苦晚，對此涕淚雙滂沱。
憶昔初蒙博士徵，其年始改稱元和。故人從軍在右輔，為我度量（一作量度）掘臼科。
濯冠沐浴告祭酒，如此至寶存豈多。氈包席裹可立致，十鼓祗載數駱駝。
薦諸太廟比郜鼎，光價豈止百倍過。聖恩若許留太學，諸生講解得切磋。
觀經鴻都尚填咽，坐見舉國來奔波。剜苔剔蘚露節角，安置妥帖平不頗。
大廈深檐與蓋覆，經歷久遠期無佗。中朝大官老於事，詎肯感激徒媕（音庵）婀（音阿）。
牧童敲火牛礪角，誰復著手為摩挲。日銷月鑠就埋沒，六年西顧空吟哦。
羲之俗書趁姿媚，書紙尚可博白鵝。繼周八代爭戰罷，無人收拾理則那。
方今太平日無事，柄任儒術崇丘軻。安能以此上論列，願借辨口如懸河。
石鼓之歌止於此，嗚呼吾意其蹉跎。
[頁]卷,冊....[3811]340,10
第113筆
　　　　雙鳥詩[3811]　韓愈
雙鳥海外來，飛飛到中州。一鳥落城市，一鳥集巖幽。
不得相伴鳴，爾來三千秋。兩鳥各閉口，萬象銜口頭。
春風卷地起，百鳥皆飄浮。兩鳥忽相逢，百日鳴不休。
有耳聒皆聾，有口反自羞。百舌舊饒聲，從此恆低頭。
得病不呻喚，泯默至死休。雷公告天公，百物須膏油。
自從兩鳥鳴，聒亂雷聲收。鬼神怕嘲詠，造化皆停留。
草木有微情，挑抉示九州。蟲鼠誠微物，不堪苦誅求。
不停兩鳥鳴，百物皆生愁。不停兩鳥鳴，自此無春秋。
不停兩鳥鳴，日月難旋輈。不停兩鳥鳴，大法失九疇。
周公不為公，孔丘不為丘。天公怪兩鳥，各捉一處囚。
百蟲與百鳥，然後鳴啾啾。兩鳥既別處，閉聲省愆尤。
朝食千頭龍，暮食千頭牛。朝飲河生塵，暮飲海絕流。
還當三千秋，更起鳴相酬。
[頁]卷,冊....[3812]340,10
第114筆
　　　　贈劉師服（一作命）　韓愈
羨君齒牙牢且潔，大肉硬餅如刀截。我今呀（一作牙）豁落者多，所存十餘皆兀臲。
匙抄爛飯穩送之，合口軟嚼如牛。妻兒恐我生悵望，盤中不飣栗與梨。
祗今年纔四十五，後日懸知漸莽鹵。朱顏皓頸訝莫親，此外諸餘誰更數。
憶昔太公仕進初，口含兩齒無贏餘。虞翻十三比豈少，遂自惋恨形於書。
丈夫命存百無害，誰能點檢形骸外。巨緡東釣儻可期，與子共飽鯨魚膾。
[頁]卷,冊....[3812]340,10
第115筆
　　　　題炭谷湫祠堂（在京兆之南，終南之下，祈雨之所也，南山、秋懷詩皆見之）　韓愈
萬生（一作物）都陽明，幽暗鬼所寰。嗟龍獨何智，出入人鬼間。
不知誰為助，若執造化關。厭處平地水，巢居插天山。
列峰若攢指，石盂仰環環。巨靈高其捧，保此一掬慳。
森沈固含蓄，本以儲陰奸。魚鱉蒙擁護，群嬉傲天頑。
翾翾（音喧）棲託禽，飛飛一何閑。祠堂像侔真，擢玉紆煙鬟。
群怪儼伺候，恩威在其顏。我來日正[3812]中，悚惕思先還。
寄立尺寸地，敢言來途艱。吁無吹毛刃，血此牛蹄殷。
至令乘水旱，鼓舞寡與鰥。林叢鎮冥冥，窮年無由刪。
妍英雜艷實，星瑣黃朱斑。石級皆險滑，顛躋莫牽攀。
龍（宋刻作尨）區雛眾碎，付與宿已頒。棄去可奈何，吾其死茅菅。
[頁]卷,冊....[3813]340,10
第116筆
　　　　聽穎（一作潁）師彈琴　韓愈
昵昵（一作妮妮）兒女語，恩怨相爾汝。劃然變軒昂，勇士赴敵場。
浮雲柳絮無根蒂，天地闊遠隨飛揚。喧啾百鳥群，忽見孤鳳皇。
躋攀分寸不可上，失勢一落千丈強。嗟余有兩耳，未省聽絲篁。
自聞穎師彈，起坐在一旁（一作床）。推手遽止之，溼衣淚滂滂。
穎乎爾誠能，無以冰炭置我腸。
[頁]卷,冊....[3813]340,10
第117筆
　　　　送陸暢歸江南（暢娶董溪女，溪，丞相晉第二子，愈嘗為晉從事，故云門下士）　韓愈
舉舉江南子（唐人以舉止端麗為舉舉），名以能詩聞。一來取高第，官佐東宮軍。
迎婦丞相府，誇映秀士群。鸞鳴桂樹間，觀者何繽紛。
人事喜顛倒，旦夕異所云。蕭蕭青雲幹，遂逐荊棘焚。
歲晚鴻雁過，鄉思見新文。踐此秦關雪，家彼吳洲雲。
悲啼上車女，骨肉不可分。感慨都門別，丈夫酒方醺。
我實門下士，力薄蚋與蚊。受恩不即報，永負湘中墳。
[頁]卷,冊....[3813]340,10
第118筆
　　　　送進士劉師服東歸　韓愈
猛虎落檻，坐食如孤。丈夫在富貴，豈必守一門。
公心有勇氣，公口有直言。奈何任埋沒，不自求騰軒。
僕本亦進士，頗嘗究根源。由來骨鯁材，喜被軟弱吞。
低頭受侮笑，隱忍硉兀冤。泥雨城東路，夏槐作雲屯。
還家雖闕短，指日親晨飧。攜持令名歸，自足貽家尊。
時節不可玩，親交可攀援。勉來取金紫，勿久[3813]休中園。
[頁]卷,冊....[3814]340,10
第119筆
　　　　嘲魯連子　韓愈
　　齊田巴辯於徂丘，議於稷下，一日而服千人，有徐劫弟子曰魯連，年
　　十二，謂劫曰，臣願當田子，使不得復說。魯連往見田巴，巴於是杜
　　口易業，終身不談。
魯連細而（一作兒）黠，有似黃鷂子。田巴兀老蒼，憐汝矜爪觜。
開端要驚人，雄跨吾厭矣。高拱禪鴻聲，若輟（一作啜）一杯水。
獨稱唐虞賢，顧未知之耳。
[頁]卷,冊....[3814]340,10
第120筆
　　　　贈張籍　韓愈
吾老著（一作嗜）讀書，餘事不挂眼。有兒雖甚憐，教示不免簡。
君來好呼出，踉蹡越門限。懼其無所知，見則先愧赧。
昨因有緣事，上馬插手版。留君住廳食，使立侍盤。
薄暮歸見君，迎我笑而莞。指渠相賀言，此是黃金產。
吾愛其風骨，粹美無可揀。試將詩義授，如以肉貫丳（音產）。
開祛露毫末，自得高蹇嵼。我身蹈丘軻，爵位不早綰。
固宜長有人，文章紹編。感荷君子德，怳若乘朽棧。
召令吐所記，解摘了瑟僩，顧視窗壁間，親戚兢覘矕（音滿）。
喜氣排寒冬，逼耳鳴睍睆。如今更誰恨，便可耕灞滻。
[頁]卷,冊....[3814]340,10
第121筆
　　　　調張籍　韓愈
李杜文章在，光燄萬丈長。不知群兒愚，那用故謗傷。
蚍蜉撼大樹，可笑不自量。伊我生其後，舉頸遙相望。
夜夢多見之，晝思反微茫。徒觀斧鑿痕，不矚治水航。
想當施手時，巨刃磨（一作摩）天揚。垠崖劃崩豁，乾坤擺雷硠。
惟此兩夫子，家居率荒涼。帝欲長吟哦，故遣起且僵。
翦翎送籠中，使看百鳥翔。平生千萬[3814]篇，金薤垂琳琅。
仙官敕六丁，雷電下取將。流落人間者，太山一毫芒。
我願生兩翅，捕逐出八荒。精誠忽交通，百怪入我腸。
刺手拔鯨牙，舉瓢酌天漿。騰身跨汗漫，不著織女襄。
顧語地上友，經營無太忙。乞君飛霞佩，與我高頡頏。
[頁]卷,冊....[3815]340,10
第122筆
　　　　盧郎中雲夫寄示送盤谷子詩兩章歌以和之　韓愈
昔尋李愿向盤谷，正見高崖巨壁爭開張。是時新晴天井溢（天井，關名，在太行山上。水經曰，天井溪出天井關，北流注白水，世謂之北流泉），誰把長劍倚太行。
衝風吹破落天外，飛雨白日灑洛陽。東蹈燕川食曠野，有饋木蕨芽滿筐。
馬頭溪（溪名）深不可厲，借車載過水入箱。平沙綠浪榜方口（地名），雁鴨飛起穿垂楊。
窮探極覽頗恣橫，物外日月本不忙。歸來辛苦欲誰為，坐令再往之計墮眇芒。
閉門長安三日雪，推書撲筆歌慨慷。旁無壯士遣屬和，遠憶盧老詩顛狂。
開緘忽睹送歸作，字向紙上皆軒昂。又知李侯竟不顧，方冬獨入崔嵬藏。
我今進退幾時決，十年蠢蠢隨朝行。家請官供不報答，何（一作無）異雀鼠偷太倉。
行抽手版付丞相，不待彈劾還耕桑。
[頁]卷,冊....[3815]340,10
第123筆
　　　　寄皇甫湜（湜，睦州新安人）　韓愈
敲門驚晝睡，問報睦州吏。手把一封書，上有皇甫字。
拆書放床頭，涕與淚垂四（一作泗）。昏昏還就枕，惘惘夢相值。
悲哉無奇術，安得生兩翅。
[頁]卷,冊....[3815]340,10
第124筆
　　　　病中贈張十八　韓愈
中虛得暴下，避冷臥北窗。不蹋曉鼓朝，安眠聽逢逢。
籍也處閭里，抱能未施邦。文章自娛戲，金石日擊[3815]撞。
龍文百斛鼎，筆力可獨扛。談舌久不掉，非君亮誰雙。
扶几導之言，曲節初摐摐（音窗）。半途喜開鑿，派別失大江。
吾欲盈其氣，不令見麾幢。牛羊滿田野，解旆束空杠。
傾尊與斟酌，四壁堆罌缸。玄帷隔雪風，照爐釘明釭。
夜闌縱捭（音擺）闔，哆口疏眉厖。勢侔高陽翁，坐約齊橫降（音杭）。
連日挾所有，形軀頓（音滂）肛。將歸乃徐謂，子言得無哤（音厖）。
回軍與角逐，斫樹收窮龐。雌聲吐款要，酒壺綴羊腔。
君乃崑崙渠，籍乃嶺頭瀧。譬如蟻蛭微，詎可陵崆。
幸願終賜之，斬拔與樁。從此識歸處，東流水淙淙。
[頁]卷,冊....[3816]340,10
第125筆
　　　　雜詩　韓愈
古史散左右，詩書置後前。豈殊蠹書（一作書蠹）蟲，生死文字間。
古道自愚惷（一作戇，一作惷），古言自包纏。當今固殊古，誰與為欣歡。
獨攜無言子，共升崑崙顛。長風飄襟裾，遂起飛高圓。
下視禹九州，一塵集豪端。遨嬉未云幾，下已億萬年。
向者夸奪子，萬墳厭其巔。惜哉抱所見，白黑未及分。
慷慨為悲吒，淚如九河翻。指摘相告語，雖還今誰親。
翩然下大荒，被髮騎騏驎。
[頁]卷,冊....[3816]340,10
第126筆
　　　　寄崔二十六立之　韓愈
西城員外丞（元和初，立之以前大理評事黜官，再轉為藍田縣丞，西城謂藍田也），心跡兩屈奇。往歲戰詞賦，不將勢力隨。
下驢入省門，左右驚紛披。傲兀坐試席，深叢（一作巖）見孤羆。
文如翻水成，初不用意為。四座各低面，不敢捩眼窺。
升階揖侍郎（立之中元和四年進士第，知舉侍郎劉太真），歸舍日未攲。佳句喧眾口，考官敢瑕疵。
連年收科第，若摘頷底髭。回首卿相位，通途無他岐。
豈論校書郎，袍笏光參差。童稚見稱說，祝身得如斯。
儕輩妒且熱，喘如竹筒吹。老婦願嫁女，約不論財貲。
老翁不量分，累月笞其兒。攪攪爭附托，無人角雄雌。
由來[3816]人間事，翻覆不可知。安有巢中鷇（音寇），插翅飛天陲。
駒麛著爪牙，猛虎借與皮。汝頭有韁繫，汝腳有索縻。
陷身泥溝間，誰復稟指撝。不脫吏部選，可見偶與奇。
又作朝士貶，得非命所施。客居京城中，十日營一炊。
逼迫走巴蠻（一作巒），恩愛座上離。昨來漢水頭，始得完孤羇。
桁（音行）挂新衣裳，盎棄食殘糜。苟無飢寒苦，那用分高卑。
憐我還好古，宦途同險巇。每旬遺我書，竟歲無差池。
新篇奚其思，風幡肆逶迤。又論諸毛功，劈水看蛟螭。
雷電生睒（音閃）（音釋），角鬣相撐披。屬我感窮景，抱華不能摛。
唱來和相報，愧歎俾我疵。又寄百尺綵，緋紅相盛衰。
巧能喻其誠，深淺抽肝脾。開展放我側，方餐涕垂匙。
朋交日凋謝，存者逐利移。子寧獨迷誤，綴綴意益彌。
舉頭庭樹豁，狂飆卷寒曦。迢遞山水隔，何由應塤篪。
別來就十年，君馬記騧驪。長女當及事，誰助出帨縭。
諸男皆秀朗，幾能守家規。文字銳氣在，輝輝見旌麾。
摧腸與慼容，能復持酒卮。我雖未耋老，髮禿骨力羸。
所餘十九齒，飄颻盡浮危。玄花著兩眼，視物隔褷褵（唐本作視物劇隔褷）。
燕席謝不詣，游鞍懸莫騎。敦敦憑書案，譬彼鳥黏黐（丑知切）。
且吾聞之師，不以物自隳。孤豚眠糞壤，不慕太廟犧。
君看一時人，幾輩先騰馳。過半黑頭死，陰蟲食枯骴（音疵，殘骨）。
歡華不滿眼，咎責塞兩儀。觀名計之利（一作實），詎足相陪裨。
仁者恥貪冒，受祿量所宜。無能食國惠，豈異哀癃罷。
久欲辭謝去，休令眾睢睢（音隋）。況又嬰疹疾，寧保軀不貲。
不能前死罷，內實慚神祇。舊籍在東郡，茅屋枳棘籬。
還歸非無指，灞渭揚春澌。生兮耕吾疆，死也埋吾陂。
文書自傳道，不仗史筆垂。夫子固吾黨，新恩釋銜羈。
去來伊洛上，相待安罛（音孤）箄（音卑）。我有雙飲，其銀得朱（音殊）提（音時）。
黃金塗物象，雕鐫妙工倕。乃令千里鯨，麼微螽斯。
猶能爭明月，擺掉出渺瀰。野草花葉細，不辨薋菉葹。
綿綿相糾結，狀似環城陴。四隅芙蓉樹，擢[3817]豔皆猗猗。
鯨以興君身，失所逢百罹。月以喻夫道，僶勉勵莫虧。
草木明覆載，妍丑齊榮萎。願君恆御之，行止雜燧觿。
異日期對舉，當如合分支（通鑑，元魏熙平元年，立法，在軍有功者，行臺給券，當中豎裂，一支給勳人，一支送門下，以防偽巧。今人亦謂析產符契為分支帳，即此義也。愈以雙之一贈崔，故末句如此）。
[頁]卷,冊....[3818]340,10
第127筆
　　　　月蝕詩效（閣本作刪）玉川子作（憲宗元和五年，時為河南令）　韓愈
元和庚寅斗插子，月十四日三更中。森森萬木夜僵立，寒氣（音戲）奰（音備）頑無風。
月形如白盤，完完上天東。忽然有物來噉之，不知是何蟲。
如何至神物，遭此狼狽凶。星如撒沙出，攢集爭強雄。
油燈不照席，是夕吐燄如長虹。玉川子，涕泗下，
中庭獨行（獨下或有自字）。念此日月者，為天之眼睛。此猶不自保，
吾道何由行。嘗聞古老言，疑是蝦蟆精。徑圓千里納女腹，
何處養女百醜形。杷（一作爬）沙腳手鈍，誰使女解緣青冥。黃帝有四目，
帝舜重其明。今天祗兩目，何故許食使偏盲。堯呼大水浸十日，
不惜萬國赤子魚頭生。女於此時若食日，雖食八九無嚵名。赤龍黑鳥（日下三足烏也）燒口熱，
翎鬣倒側相搪撐。婪酣大肚遭一飽，飢腸徹死無由鳴。後時食月罪當死，
天羅磕（音榼）匝何處逃汝刑。玉川子立於庭而言曰，地行賤臣仝，再拜敢告上天公。
臣有一寸刃，可刳凶蟆腸。無梯可上天，天階無由有臣蹤。
寄牋東南風，天門西北祈風通。丁寧附耳莫漏泄，薄命正值飛廉慵。
東方青色龍，牙角何呀呀。從官百餘座，嚼啜煩官家。
月蝕汝不知，安用為龍窟天河。赤鳥司南方，尾禿翅觰（陟加切，角上張也，字亦作）沙。
月蝕于汝頭，汝口開呀呀。蝦蟆掠汝兩吻過，忍學省事不以汝觜啄蝦蟆。
於菟蹲於西，旗旄衛毿（音參）（音沙）。既從白帝祠，又食於蜡禮有加。
忍令月被惡物食，枉於汝口插齒牙。烏龜怯姦，怕寒縮頸。
以殼自遮，終令夸蛾（列子，夸蛾氏二子負二山，蓋有神力者）抉[3818]汝出。卜師燒錐鑽灼滿板如星羅，此外內外官（〔漢書〕天文志，經星常宿，中外官百十八名，七百八十三星）。
瑣細不足科，臣請悉掃除。慎勿許語令啾嘩，并光全耀歸我月。
盲眼鏡淨無纖瑕，弊（一作斃）蛙拘送主府官。帝箸下腹嘗其皤，依前使兔操杵臼。
玉階桂樹閒婆娑，姮娥還宮室。太陽有室家，天雖高，
耳屬地。感臣赤心，使臣知意。雖無明言，
潛喻厥旨。有氣有形，皆吾赤子。雖忿大傷，
忍殺孩。還汝月明，安行于次。盡釋眾罪，
以蛙磔死。
[頁]卷,冊....[3819]340,10
第128筆
　　　　孟生詩（文粹作孟先生詩，孟郊下第，送之謁徐州張建封也）　韓愈
孟生江海士，古貌又古心。嘗讀古人書，謂言古猶今。
作詩三百首，窅默咸池音。騎驢到京國，欲和薰風琴。
豈識天子居，九重鬱沈沈。一門百夫守，無籍不可尋。
晶光蕩相射，旗戟翩以森。遷延乍卻走，驚怪靡自任。
舉頭看白日，泣涕下霑襟。朅來遊公卿，莫肯低華簪。
諒非軒冕族，應對多差參。萍蓬風波急，桑榆日月侵。
奈何從進士，此路轉嶇嶔（音欽）。異質忌處群，孤芳難寄林。
誰憐松桂性，競愛桃李陰。朝悲辭樹葉，夕感歸巢禽。
顧我多慷慨，窮檐時見臨。清宵靜相對，髮白聆苦吟。
采蘭起幽念，眇然望東南。秦吳修且阻，兩地無數金。
我論徐方牧，好古天下欽。竹實鳳所食，德馨神所歆。
求觀眾丘小，必上泰山岑。求觀眾流細，必泛滄溟深。
子其聽我言，可以當所箴。既獲則思返，無為久滯淫。
卞和試三獻，期子在秋砧。
[頁]卷,冊....[3819]340,10
第129筆
　　　　謝訓狐（德宗時，裴延齡、韋渠牟等用事，人爭出其門，詩意有所諷也）　韓愈
有鳥夜飛名訓狐，矜凶挾狡誇自呼（唐五行志，休留一名訓狐。或曰訓狐，其聲也，因以名之）。乘時陰黑止我屋，聲勢慷慨非常麤。
安然大喚誰畏忌，造作百怪非無須。聚鬼徵妖自朋扇，擺掉栱桷頹塈塗。
慈母抱兒怕入席，[3819]那暇更護雞窠雛。我念乾坤德泰大，卵此惡物常勤劬。
縱之豈即遽有害，斗柄行拄西南隅。誰謂停奸計尤劇，意欲唐突羲和烏。
侵更歷漏氣彌厲，何由僥倖休須臾。咨余往射豈得已，候女兩眼張睢盱。
梟驚墮梁蛇走竇，一夫（閣本作矢）斬頸群雛枯。
[頁]卷,冊....[3820]340,10
第130筆
　　　　將歸贈孟東野房蜀客（蜀客名次卿）　韓愈
君門不可入，勢利（一作力）互相推。借問讀書客，胡為在京師。
舉頭未能對，閉眼聊自思。倏忽十六年，終朝苦寒飢。
宦途竟寥落，鬢髮坐差池。潁水清且寂，箕山坦而夷。
如今便當去，咄咄無自疑。
[頁]卷,冊....[3820]340,10
第131筆
　　　　答孟郊　韓愈
規模（一作謀）背時利，文字覷天巧。人皆餘酒肉，子獨不得飽。
纔春思已亂，始秋悲又攪。朝餐動及午，夜諷恆至卯。
名聲暫羶腥，腸肚鎮煎（音炒）。古心雖自鞭，世路終難拗。
弱拒喜張臂，猛拏閒縮爪。見倒誰肯扶，從嗔我須。
[頁]卷,冊....[3820]340,10
第132筆
　　　　從仕　韓愈
居閒食不足，從仕力難任。兩事皆害性，一生恆苦心。
黃昏歸私室，惆悵起歎音。棄置人間世，古來非獨今。
[頁]卷,冊....[3820]340,10
第133筆
　　　　短燈檠歌　韓愈
長檠八尺空自長，短檠二尺便且光。黃簾綠幕朱戶閉，風露氣入秋堂涼。
裁衣寄遠淚眼暗，搔頭頻挑移近床。太學儒生東魯客，二十辭家來射策。
夜書細字綴語言，兩目眵（音癡）昏頭雪白。此時提攜當案前，看[3820]書到曉那能眠。
一朝富貴還自恣，長檠高張照珠翠。吁嗟世事無不然，牆角君看短檠棄。
[頁]卷,冊....[3821]340,10
第134筆
　　　　送劉師服　韓愈
夏半陰氣始，淅然雲景秋。蟬聲入客耳，驚起不可留。
草草具盤饌，不待酒獻酬。士生為名累，有似魚中鉤。
齎材入市賣，貴者恆難售。豈不畏憔悴，為功忌中休。
勉哉耘其業，以待歲晚收。
[頁]卷,冊....[3821]340,10
第135筆
　　　　符讀書城南（符，愈之子，城南，愈別墅）　韓愈
木之就規矩，在梓匠輪輿。人之能為人，由腹有詩書。
詩書勤乃有，不勤腹空虛。欲知學之力，賢愚同一初。
由其不能學，所入遂異閭。兩家各生子，提孩巧相如。
少長聚嬉戲，不殊同隊魚。年至十二三，頭角稍相疏。
二十漸乖張，清溝映汙渠。三十骨骼（音格）成，乃一龍一豬。
飛黃騰踏去，不能顧蟾蜍。一為馬前卒，鞭背生蟲蛆。
一為公與相，潭潭府中居。問之何因爾，學與不學歟。
金璧雖重寶，費用難貯儲。學問藏之身，身在則有餘。
君子與小人，不繫父母且。不見公與相，起身自犁鉏。
不見三公後，寒飢出無驢。文章豈不貴，經訓乃菑畬。
潢潦無根源，朝滿夕已除。人不通古今，馬牛而襟裾。
行身陷不義，況望多名譽。時秋積雨霽，新涼入郊墟。
燈火稍可親，簡編可卷舒。豈不旦夕念，為爾惜居諸。
恩義有相奪，作詩勸躊躇。
[頁]卷,冊....[3822]341,10
第136筆
　　　　示爽　韓愈
宣成去京國，里數逾三千。念汝欲別我，解裝具盤筵。
日昏不能散，起坐相引牽。冬夜豈不長，達旦燈燭然。
座中悉親故，誰肯舍汝眠。念汝將一身，西來曾幾年。
名科（一作科名）揜眾俊，州考居吏前。今從府公召，府公又時賢。
時輩千百人，孰不謂汝妍。汝來江南近，里閭故依然（宣城在江之南，愈有別業在焉）。
昔日同戲兒，[3822]看汝立路邊。人生但如此，其實亦可憐。
吾老世味薄，因循致留連。強顏班行內，何實非罪愆。
才短難自力，懼終莫洗湔。臨分不汝誑，有路即歸田。
[頁]卷,冊....[3823]341,10
第137筆
　　　　人日城南登高　韓愈
初正候纔兆，涉七氣已弄。靄靄野浮陽，暉暉水披凍。
聖朝身不廢，佳節古所用。親交既許來，子（同姪）亦可從。
盤蔬冬春雜，尊酒清濁共。令徵前事為，觴詠新詩送。
扶杖凌圮阯（或作址），刺船犯枯葑。戀池群鴨回，釋嶠孤雲縱。
人生本坦蕩，誰使妄倥傯。直指桃李闌，幽尋寧止重。
[頁]卷,冊....[3823]341,10
第138筆
　　　　病鴟　韓愈
屋東惡水溝，有鴟墮鳴悲。青泥揜（一作淹）兩翅，拍拍不得離。
群童叫相召，瓦礫爭先之。計校生平事，殺卻理亦宜。
奪攘不愧恥，飽滿盤天嬉。晴日占光景，高風恣（一作送）追隨。
遂（一作擬）凌鸞（一作紫）鳳群，肯顧鴻鵠（一作鵠雁）卑。今者命運（一作運命）窮，遭逢巧丸兒。
中汝要害處，汝能不得施。於吾乃何有，不忍乘其危。
丐汝將死命，浴以清水池。朝餐輟魚肉，暝宿防狐貍。
自知無以致，蒙德久猶疑。飽入深竹叢，飢來傍階基。
亮無責報心，固以聽所為。昨日有氣力，飛跳弄藩籬。
今晨忽徑去，曾不報我知。僥倖非汝福，天衢汝休窺。
京城事彈射，豎子不（一作豈）易欺。勿諱泥坑辱，泥坑乃良規。
[頁]卷,冊....[3823]341,10
第139筆
　　　　華山女　韓愈
街東街西講佛經，撞鐘吹螺鬧宮庭。廣張罪福資（一作恣）誘脅，聽眾狎恰（唐人語）排浮萍。
黃衣道士亦講說，座下寥落如明星。華山女兒家奉道，欲驅異教歸仙靈。
洗妝拭面著冠帔，白咽紅頰長眉青。遂來陞座演真[3823]訣，觀門不許人開扃。
不知誰人暗相報，訇然振動如雷霆。掃除眾寺人跡絕，驊騮塞路連輜軿。
觀中人滿坐觀外，後至無地無由聽。抽簪（一作釵）脫釧解環佩，堆金疊玉光青（一作晶）熒。
天門貴人傳詔召，六宮願識師顏形。玉皇頷首許歸去，乘龍駕鶴去青冥。
豪家少年豈知道，來遶百匝腳不停。雲窗霧閣事恍惚，重重翠幕深金屏。
仙梯難攀俗緣重，浪憑青鳥通丁寧。
[頁]卷,冊....[3824]341,10
第140筆
　　　　讀皇甫湜公安園池詩書其後二首　韓愈
晉人目二子，其猶吹一吷（音血，小聲，莊子，道堯舜于戴晉人之前，譬猶一吷也。戴，姓，晉人，名，梁之賢者）。區區自其下，顧肯挂牙舌。
春秋書王法，不誅其人身。爾雅注蟲魚，定非磊落人。
湜也困公安，不自閑（一本有其閑二字）窮年。枉智思掎摭，糞壤（一本有間字）污穢豈有臧。
誠不如兩忘，但以一概量。

我有一池水，蒲葦生其間。蟲魚沸相嚼，日夜不得閑。
我初往觀之，其後益不觀。觀之亂我意，不如不觀完。
用將濟諸人，舍得業孔顏。百年詎幾時，君子不可閑（一本連前詩合作一首）。

[頁]卷,冊....[3824]341,10
第141筆
　　　　路傍堠（以下四篇並元和十四年出為潮州作）　韓愈
堆堆（唐作堠堠）路傍堠（音后），一雙復一隻。迎我出秦關，送我入楚澤。
千以高山遮，萬以遠（一作大）水隔。吾君勤聽治，照與日月敵。
臣愚幸可哀，臣罪庶可釋。何當迎送歸，緣路高歷歷。
[頁]卷,冊....[3824]341,10
第142筆
　　　　食曲河驛（驛在商鄧間）　韓愈
晨及曲河驛，悽然自傷情。群烏（一作鳥）巢庭樹，乳燕（一作雀）飛簷楹。
而我抱重罪，孑孑萬里程。親戚頓乖角（一作榷），圖史棄縱橫。
下負明（一作朋）義重，上孤朝命榮。殺身諒無補，何用（一作由）答生成。
[頁]卷,冊....[3824]341,10
第143筆
　　　　過南陽　韓愈
南陽郭門外，桑下麥青青。行子去未已，春鳩鳴不停。
秦商邈既遠，湖海浩將經。孰忍生以慼（一作蹙），吾其寄餘齡。
[頁]卷,冊....[3825]341,10
第144筆
　　　　瀧吏　韓愈
南行逾六旬，始下昌樂瀧（韶州樂昌有昌山，有樂石瀧，在縣上十里）。險惡不可狀，船石相舂撞。
往問瀧頭吏，潮州尚幾里。行當何時到，土風復何似。
瀧吏垂手笑，官何問之愚。譬官居京邑（一作譬如官居北），何由知東吳。
東吳遊宦鄉，官知自有由。潮州底處所，有罪乃竄流。
儂幸無負犯，何由到而知。官今行自到，那遽妄問為。
不虞卒見困，汗出愧且駭。吏曰聊戲官，儂嘗使往罷。
嶺南大抵同，官去道苦遼。下此三千里，有州始名潮。
惡溪瘴毒聚，雷電常洶洶。鱷魚大於船，牙眼怖殺儂。
州南數十里，有海（一作水）無天地。颶風有時作，掀簸真差（去聲）事。
聖人於天下，於物無不容。比聞此州囚，亦在生還儂。
官無嫌此州，固罪人所徙（閣本作官嫌此州惡，固人之所徙）。官當明時來，事不待說委。
官不自謹慎，宜即引分往。胡為此水邊，神色久戃慌。
（音岡）大缾甖小，所任自有宜。官何不自量，滿溢以取斯。
工農雖小人，事業各有守。不知官在朝，有益國家不。
得無虱其間（商君以仁義禮樂為虱官，曰六虱成俗，兵必大敗），不武亦不文。仁義飭其躬，巧姦敗群倫。
叩頭謝吏言，始慚今更羞。歷官二十餘，國恩並未酬。
凡吏之所訶，嗟實頗有之。不即金木誅，敢不識恩私。
潮州雖云遠，雖惡不可過。於身實已多，敢不持自賀。
[頁]卷,冊....[3825]341,10
第145筆
　　　　贈別元十八協律六首（元十八集虛，見白樂天集。桂林伯，桂林觀察使裴行立也。）[3825]　韓愈
知識久去（一作絕）眼，吾行其既遠。瞢瞢莫訾省（史記膠西王傳，遂為無訾省，蘇林謂為無訾錄，無所省錄也），默默但寢飯。
子兮何為者，冠珮立憲憲。何氏之從學，蘭蕙已滿畹。
於何玩其光，以至歲向晚。治惟尚和同，無俟於謇謇。
或師絕學賢，不以藝自輓。子兮獨如何，能自媚婉娩。
金石出聲音，宮室發關楗。何人識章甫，而知駿蹄踠。
惜乎吾無居，不得留息偃。臨當背面時，裁詩示繾綣。

英英桂林伯，實惟文武特。遠勞從事賢（謂元協律），來弔逐臣色。
南裔多山海，道里屢紆直。風波無程期，所憂動不測。
子行誠艱難，我去未窮極。臨別且何言，有淚不可拭。

吾友柳子厚，其人藝且賢。吾未識子時，已覽贈子篇。
寤寐想風采，於今已三年。不意流竄路，旬日（一作兼旬）同食眠。
所聞昔已多，所得今過前。如何又須別，使我抱悁悁。

勢要情所重，排斥則埃塵。骨肉未免然，又況四海人。
嶷嶷桂林伯，矯矯義勇身。生平所未識，待我逾交親。
遺我數幅書，繼以藥物珍。藥物防瘴癘，書勸養形神。
不知四罪地，豈有再起辰。窮途致感激，肝膽還輪囷。

讀書患不多，思義患不明。患足已不學，既學患不行。
子今四美具，實大華亦榮。王官不可闕，未宜後諸生。
嗟我擯南海，無由助飛鳴。

寄書龍城守，君驥何時秣。峽山逢颶風，雷電助撞捽（昨沒切）。
乘潮簸扶胥（地名，在廣州），近岸指一髮。兩巖雖云牢，水（一作木）石互飛發。
屯門（地名）雖云高，亦映波浪沒。余罪不足惜，子生未宜忽。
胡為不忍別，感謝情至骨。

[頁]卷,冊....[3826]341,10
第146筆
　　　　初南食貽元十八協律　韓愈
鱟（音後）實如惠文，骨眼相負行（地里志，鱟形如惠文冠，嶺表錄異，鱟眼在背，雌負雄而行）。蠔相黏為山，百十各自生（嶺表錄異，蠔即牡蠣也，初生海邊，如拳石，四面漸長，高一二丈者，巉巖如山）。
蒲魚尾如蛇，口眼不相營（蒲魚即魚，營一作縈）。蛤即是蝦蟆，同實浪異名（本草注，青蛙、蛤、長腳蠼子，皆蝦蟆之類）。
章舉（有八腳，身上有肉如臼，亦曰章魚）馬甲柱（即江瑤柱），鬥以怪自呈。其餘數十種，莫不可歎驚。
我來禦魑魅，自宜味南烹。調以鹹與酸，芼以椒與橙。
腥臊始發越，咀吞面汗騂。惟蛇舊所識，實憚口眼獰。
開籠聽其去，鬱屈尚不平。賣爾非我罪，不屠豈非情。
不祈靈珠報，幸無嫌怨并。聊歌以記之，又以告同行。
[頁]卷,冊....[3827]341,10
第147筆
　　　　宿曾江口示姪孫湘二首（湘，字北渚，老成之子，愈兄弇之孫，此赴潮州作也）　韓愈
雲昏水奔流，天水漭相圍。三江滅無口（曾江有三江合流，今混為一，不見江口），其誰識涯圻。
暮宿投民村，高處水半扉。犬雞俱上屋，不復走與飛。
篙舟入其家，暝聞屋中唏。問知歲常然，哀此為生微。
海風吹寒晴，波揚眾星輝。仰視北斗高，不知路所歸。

舟行忘故道，屈曲高林間。林間無所有，奔流但潺潺。
嗟我亦拙謀，致身落南蠻。茫然失所詣，無路何能還。

[頁]卷,冊....[3827]341,10
第148筆
　　　　答柳柳州食蝦蟆　韓愈
蝦蟆雖水居，水特變形貌。強號為蛙蛤，於實無所校。
雖然兩股長，其奈脊皴（音逡）皰（音砲）。跳躑雖云高，意（一作竟）不離濘淖。
鳴聲相呼和，無理只取鬧。周公所不堪，灑灰垂典教。
我棄愁海濱，恆願眠不覺（音教）。叵[3827]堪朋類多，沸耳作驚爆。
端能敗笙磬，仍工亂學校。雖蒙句踐禮，竟不聞報效。
大戰元鼎年（漢武元鼎五年秋，蝦蟆鬥），孰強孰敗橈。居然當鼎味，豈不辱釣罩。
余初不下喉，近亦能稍稍。常懼染蠻夷，失平生好樂。
而君復何為，甘食比豢豹。獵較務同俗，全身斯為孝。
哀哉思慮深，未見許回櫂。
[頁]卷,冊....[3828]341,10
第149筆
　　　　別趙子（趙子名德，潮州人，愈刺潮，德攝海陽尉，督州學生徒。愈移袁州，欲與俱，不可，詩以別之）　韓愈
我遷於揭陽（揭陽，漢縣，屬南海郡，至唐為湘州），君先揭陽居。揭陽去京華，其里萬有餘。
不謂小郭中，有子可與娛。心平而行高，兩通詩與書。
婆娑海水南，簸弄明月珠。及我遷宜春（袁州），意欲攜以俱。
擺頭笑且言，我豈不足歟。又奚為於北（一作此），往來以紛如。
海中諸山中，幽子（隱士也）頗不無。相期風濤觀，已久不可渝。
又嘗疑龍蝦，果誰雄牙鬚。蚌蠃魚鱉蟲，瞿瞿以狙狙。
識一已忘十，大同細自殊。欲一窮究之，時歲屢謝除。
今子南且北，豈非亦有圖。人心未嘗同，不可一理區。
宜各從所務，未用相賢愚。
[頁]卷,冊....[3828]341,10
第150筆
　　　　除官赴闕至江州寄鄂岳李大夫（李程也，元和十五年，自袁州詔拜國子祭酒，行次盆城作）　韓愈
盆城去鄂渚，風便一日耳。不枉故人書，無因帆（去聲）江水。
故人辭禮闈，旌節鎮江圻。而我竄逐者，龍鍾初得歸。
別來已三歲，望望長迢遞。咫尺不相聞，平生那可計。
我齒落且盡，君鬢（一作鬚）白幾何。年皆過半百，來日苦無多。
少年樂新知，衰暮思故友。譬如親骨肉，寧免相可不。
我昔實愚惷，不能降色辭。子犯亦有言，臣猶自知之。
公其務貰（音世）過，我亦請改事。桑榆儻可收，願寄相思字。
[頁]卷,冊....[3828]341,10
第151筆
　　　　南山有高樹行贈李宗閔　韓愈
　　鳳凰謂裴度，何山鳥謂宗閔，挾丸子及黃鵠謂李德裕、李紳、元稹也
　　。初度代蔡，引宗閔為彰義觀察判官，蔡平，進知制誥。長[3828]慶
　　初，錢徽典貢舉，宗閔托所親於徽，德裕及紳、稹共發其事，宗閔坐
　　貶劍州刺史，俄復為中書舍人，由是嫌怨顯結。縉紳之禍，四十餘年
　　不解。此贈詩，宗閔初貶時作也，後篇猛虎行，宗閔復入後作也。
南山有高樹，花葉何衰衰（考張衡南都賦，當作蓑蓑）。上有鳳皇巢，鳳皇乳且棲。
四旁多長枝，群鳥所托依。黃鵠據其高，眾鳥接（一作棲）其卑。
不知何山鳥，羽毛有光輝。飛飛擇所處，正得眾所希。
上承鳳皇恩，自期永不衰。中與黃鵠群，不自隱其私。
下視眾鳥群，汝徒竟何為。不知挾丸子，心默有所規。
彈汝枝葉間，汝翅不覺摧。或言由黃鵠，黃鵠豈有之。
慎勿猜眾鳥，眾鳥不足猜（一作疑）。無人語鳳皇，汝屈安得知。
黃鵠得汝去，婆娑弄毛衣。前汝下視鳥，各議汝瑕疵。
汝豈無朋匹，有口莫肯開。汝落蒿艾間，幾時復能飛。
哀哀故山友，中夜思汝悲。路遠翅翎短，不得（一作能）持汝歸。
[頁]卷,冊....[3829]341,10
第152筆
　　　　猛虎行（諸本有贈李宗閔字）　韓愈
猛虎雖云惡，亦各有匹儕。群行深谷間，百獸望風低。
身食黃熊父，子食赤豹麛。擇肉於熊豹，肯視兔與貍。
正晝當谷眠，眼有百步威。自矜無當對，氣性縱以乖。
朝怒殺其子，暮還食（一作飧）其妃。匹儕四散走，猛虎還孤棲。
狐鳴門兩旁，烏鵲從噪之。出逐猴（一作）入居，虎不知所歸。
誰云猛虎惡，中路正悲啼。豹來銜其尾，熊來攫其頤。
猛虎死不辭，但慚前所為。虎坐（一作兕）無助死，況如汝細微。
故當結以信，親當結以私。親故且不保，人誰信汝為。
[頁]卷,冊....[3829]341,10
第153筆
　　　　雪後寄崔二十六丞公（斯立）　韓愈
藍田十月雪塞關，我興南望愁群山。攢天嵬嵬（一作崔嵬）凍相映，君乃寄命於其間。
秩卑俸薄食口眾，豈有酒食開容顏。殿前群公賜食罷，驊騮蹋路驕且閑。
稱多量少鑒裁密，豈念幽桂遺榛菅。幾欲犯嚴出薦口，氣象硉兀未可攀。
歸來殞涕揜關臥，心之紛亂誰能刪。詩翁憔悴斸荒棘（謂孟郊），清玉刻佩聯玦環。
腦脂遮眼臥壯士（謂張籍病眼），大弨挂壁無由彎。乾坤惠施萬物遂，獨於數子懷偏慳。
朝欷暮唶不可解，我心安得如石頑。
[頁]卷,冊....[3830]342,10
第154筆
　　　　送僧澄觀　韓愈
　　李邕泗州普光王寺碑，僧伽者，龍朔中西來，嘗縱觀臨淮，發念置寺
　　，既成，中宗賜名普光王寺，以景龍四年三月二日示滅於京，後澄觀
　　建僧伽塔於泗州。
浮屠西來何施為，擾擾四海爭奔馳。構樓架閣切星漢，誇雄鬥麗止者誰。
僧伽後出淮泗上，勢到眾佛尤恢奇。越商胡賈脫身罪，珪璧滿船寧計資。
清淮無波平如席，欄柱傾扶半天赤。火燒水轉掃地空，突兀便高三百尺。
影沈潭底龍驚遁，當晝無雲跨虛碧。借問經營本何人，道人澄觀名籍籍。
愈昔從軍大梁下，往[3830]來滿屋賢豪者。皆言澄觀雖僧徒，公才吏用當今無。
後從徐州辟書至，紛紛過客何由記。人言澄觀乃詩人，一座競吟詩句新。
向風長歎不可見，我欲收斂加冠巾。洛陽窮秋厭窮獨，丁丁啄門疑啄木。
有僧來訪呼使前，伏犀插腦高頰權。惜哉已老無所及，坐睨神骨空潸然。
臨淮太守初到郡，遠遣州民送音問。好奇賞俊直難逢，去去為致思從容。
[頁]卷,冊....[3831]342,10
第155筆
　　　　山南鄭相公樊員外酬答為詩其末咸有見及語樊封以示愈依賦十四韻以獻　韓愈
　　鄭餘慶，樊宗師也。餘慶元和九年為山南西道節度使，宗師為副。
梁維西南屏，山厲水刻屈。稟生肖勦剛（勦音巢，輕捷也），難諧在民物。
滎公（餘慶封滎陽郡公）鼎軸老，烹斡（烹謂烹擊，斡謂斡旋，猶宰制也）力健倔。帝咨女予往，牙纛前岔坲（岔，蒲悶切，詞音佛，或作拂。坲，塵起貌）。
威風挾惠氣，蓋壤兩劘拂。茫漫華黑間，指畫變怳欻。
誠既富而美，章彙霍炳蔚。日延講大訓，龜判錯袞黻（公羊傳，寶者何，璋判白龜青純，何休注判，半也，半珪曰璋。龜判言其所執，袞黻言其所服）。
樊子坐賓署，演孔刮老佛。金舂撼玉應，厥臭劇蕙鬱。
遺我一言重，跽受惕齋慄。辭慳義卓闊，呀豁疚掊掘（呀豁，隙竅也。疚，勞也，因其隙竅，力加掊掘，掊掘者，討究也）。
如新去耵聹，雷霆逼颶（於聿切，耵聹，耳垢也，如新去耳垢，卻聞雷霆颶也）。綴此豈為訓，俚言紹莊屈。
[頁]卷,冊....[3831]342,10
第156筆
　　　　奉和武相公鎮蜀時詠使宅韋太尉所養孔雀（武元衡、韋皋也。）　韓愈
穆穆鸞鳳友，何年來止茲。飄零失故態，隔絕抱長思。
翠角高獨聳，金華煥相差。坐蒙恩顧重，畢命守階墀。
[頁]卷,冊....[3831]342,10
第157筆
　　　　感春三首[3831]　韓愈
偶坐藤樹下，暮春下旬間。藤陰已可庇，落蕊還漫漫。
亹亹新葉大，瓏瓏晚花乾。青天高寥寥，兩蝶飛翻翻（一作翩翩）。
時節適當爾，懷悲自無端。

黃黃蕪菁花，桃李事已退。狂風簸枯榆，狼籍九衢內。
春序一如此，汝顏安足賴。誰能駕飛車，相從觀海外。

晨遊百花林，朱朱兼白白。柳枝弱而細，懸樹垂百尺。
左右同來人，金紫貴顯劇。嬌童為我歌，哀響跨箏笛。
豔姬蹋筵舞，清眸刺劍戟。心懷平生友，莫一在燕席。
死者長眇芒，生者困乖隔。少年真可喜，老大百無益。

[頁]卷,冊....[3832]342,10
第158筆
　　　　早赴街西行香贈盧李二中舍人（盧汀、李逢吉也。）　韓愈
天街東西異，祗命遂成遊。月明御溝曉，蟬吟堤樹秋。
老僧情不薄，僻寺境還幽。寂寥二三子，歸騎得相收。
[頁]卷,冊....[3832]342,10
第159筆
　　　　晚寄張十八助教周郎博士（張籍、周況也。況，愈之從婿）　韓愈
日薄（一作落）風景曠，出歸偃前簷。晴雲如擘絮，新月似磨鐮。
田野興偶動，衣冠情久厭。吾生可攜手，歎息歲將淹。
[頁]卷,冊....[3832]342,10
第160筆
　　　　題張十八所居（籍）　韓愈
君居泥溝上，溝濁萍青青。蛙讙橋未掃，蟬嘒門長扃。
名秩後千品，詩文齊六經。端來問奇字，為我講聲形。
[頁]卷,冊....[3832]342,10
第161筆
　　　　奉酬盧給事雲夫四兄曲江荷花行見寄并呈上錢七兄（徽）閣老張十八助教　韓愈
曲江千頃秋波淨，平鋪紅雲蓋明鏡。大明宮中給事歸，走馬來看立不正。
遺我明珠九十六，寒光映骨睡驪目。我今官閒得婆娑（時自中書舍人降太子右庶子），問言何處芙蓉多。
撐舟昆明度雲錦，腳敲兩舷叫吳歌。太白山高三百里，負雪崔嵬插花裏。
玉山前卻不復來，曲江汀瀅水平盃。我時相思不覺一回首，天門九扇相當開。
上界真人足官府，豈如散仙鞭笞鸞鳳終日相追陪。
[頁]卷,冊....[3833]342,10
第162筆
　　　　奉和錢七兄（徽）曹長盆池所植　韓愈
翻翻江浦荷，而今生在此。擢擢菰葉長，芳根復誰徙。
露涵兩鮮翠，風蕩相磨倚。但取主人知，誰言盆盎是。
[頁]卷,冊....[3833]342,10
第163筆
　　　　記夢　韓愈
夜夢神官與我言，羅縷道妙角與根。挈攜陬維口瀾翻，百二十刻須臾間。
我聽其言未云足，舍我先度橫山腹。我徒三人共追之，一人前度安不危。
我亦平行蹋（丘召切）（牛召切），神完骨礄腳不掉。側身上視溪谷盲，杖撞玉版聲彭。
神官見我開顏笑，前對一人壯非少。石壇坡陀可坐臥，我手承頦（音孩）肘拄座。
隆樓傑閣磊嵬高，天風飄飄吹我過。壯非少者哦七言，六字常語一字難。
我以指撮白玉丹，行且咀行詰盤。口前截斷第二句，綽虐顧我顏不歡。
乃知仙人未賢聖，護短憑愚邀我敬。我能屈曲自世間，安能從汝巢神山。
[頁]卷,冊....[3833]342,10
第164筆
　　　　南內朝賀歸呈同官[3833]　韓愈
　　唐長安有三內，皇城在西北隅，謂之西內。東內曰大明宮，在西內之
　　東，南內曰興慶宮，在東內之南。
薄雲蔽秋曦，清雨不成泥。罷賀南內衙，歸涼曉淒淒。
綠槐十二街（中朝事跡云，天街兩畔樹槐，俗號為槐街），渙散馳輪蹄。余惟戇書生，孤身無所齎。
三黜竟不去，致官九列齊。豈惟一身榮，佩玉冠簪犀。
滉蕩天門高，著籍朝厥妻。文才不如人，行又無町畦。
問之朝廷事，略不知東西。況於經籍深，豈究端與倪。
君恩太山重，不見酬稗稊。所職事無多，又不自提撕。
明庭集孔鸞，曷取於鳧鷖。樹以松與柏，不宜間蒿藜。
婉孌自媚好，幾時不見擠。貪食以忘軀，（音鮮）不調鹽醯。
法吏多少年，磨淬出角圭。將舉汝愆尤，以為己階梯。
收身歸關東，期不到死迷。
[頁]卷,冊....[3834]342,10
第165筆
　　　　朝歸　韓愈
峨峨進賢冠，耿耿水蒼佩。服章豈不好，不與德相對。
顧影聽其聲，赬顏汗漸背。進乏犬雞效，又不勇自退。
坐食取其肥，無堪等聾瞶。長風吹天墟，秋日萬里曬。
抵暮但昏眠，不成歌慷慨。
[頁]卷,冊....[3834]342,10
第166筆
　　　　雜詩四首　韓愈
朝蠅不須驅，暮蚊不可拍。蠅蚊滿八區，可盡與相格。
得時能幾時，與汝恣啖咋。涼風九月到，掃不見蹤跡。

鵲鳴聲楂楂，烏噪聲擭擭。爭鬥庭宇間，持身博彈射。
黃鵠能忍飢，兩翅久不擘。蒼蒼雲海路，歲晚將無獲。

截橑為欂櫨，斲楹以為椽。束蒿以代之，小大不相權。
雖無風雨災，得不覆且顛。解轡棄騏驥，蹇驢鞭使[3834]前。
崑崙高萬里，歲盡道苦邅。停車臥輪下，絕意於神仙。

雀鳴朝營食，鳩鳴暮覓群。獨有知時鶴，雖鳴不緣身。
喑蟬終不鳴，有抱不列陳。蛙黽鳴無謂，閤閤祗亂人。

[頁]卷,冊....[3835]342,10
第167筆
　　　　讀東方朔雜事　韓愈
　　漢武帝內傳，帝好長生，七夕，西王母降其宮，索桃七枚，以四枚與
　　帝，自食三枚，曰：此桃三千年一實。時東方朔從殿東廂朱鳥牖中窺
　　母，母謂帝曰：此窺牖兒嘗三來偷吾桃，昔為太山上仙官，令到方丈
　　，擅弄雷電，激波揚風，風雨失時，陰陽錯迕，致令蛟鯨陸行，海水
　　暴竭，黃鳥宿淵，於是九潦丈人乃言於太上，遂謫人間。其後朔一旦
　　乘龍飛去，不知所在。
嚴嚴（古巖嚴通）王母宮，下維萬仙家。噫欠為飄風（聚氣為噫，張口為欠），濯手大雨沱。
方朔乃豎子，驕不加禁訶。偷入雷電室，輷（音轟）輘（音稜）掉狂車。
王母聞以笑，衛官助呀呀。不知萬萬人，生身埋泥沙。
簸頓五山踣（音匐），流漂八維蹉。曰吾兒可憎，奈此狡獪何。
方朔聞不喜，褫身絡蛟蛇。瞻相北斗柄，兩手自相挼（音儺）。
群仙急乃言，百犯庸不科。向觀睥睨處，事在不可赦（音奢）。
欲不布露言，外口實諠譁。王母不得已，顏嚬口齎嗟。
頷頭可其奏，送以紫玉珂。方朔不懲創，挾恩更矜誇。
詆欺劉天子，正晝溺殿衙。一旦不辭訣，攝身凌蒼霞。
[頁]卷,冊....[3835]342,10
第168筆
　　　　譴瘧鬼　韓愈
屑屑水帝魂，謝謝無餘輝。如何不肖子，尚奮瘧鬼威。
乘秋作寒熱，翁嫗所罵譏。求食歐泄間，不知臭穢非。
醫師加百毒，熏灌無停機。灸師施艾炷，酷若獵火圍。
詛師毒口牙，舌作霹靂飛。符師弄刀筆，丹墨交[3835]橫揮。
咨汝之冑出，門戶何巍巍。祖軒而父頊，未沫於前徽。
不修其操行，賤薄似汝稀。豈不忝厥祖，靦然不知歸。
湛湛江水情，歸居安汝妃。清波為裳衣，白石為門畿。
呼吸明月光，手掉芙蓉旂。降集隨九歌，飲芳而食菲。
贈汝以好辭，咄汝去莫違。
[頁]卷,冊....[3836]342,10
第169筆
　　　　示兒　韓愈
始我來京師，止攜一束書。辛勤三十年，以有此屋廬。
此屋豈為華，於我自有餘。中堂高且新，四時登牢蔬。
前榮（屋檐為榮，前榮，即南榮也）饌賓親，冠婚之所於。庭內無所有，高樹八九株。
有藤婁絡之（婁音縷，莊子，有卷婁者。註：卷婁，猶拘攣也），春華夏陰敷。東堂坐見山，雲風相吹噓。
松果連南亭，外有瓜芋區。西偏屋不多，槐榆翳空虛。
山鳥旦夕鳴，有類澗谷居。主婦治北堂，膳服適戚疏。
恩封高平君，子孫從朝裾（一作車）。開門問誰來，無非卿大夫。
不知官高卑，玉帶懸金魚。問客之所為，峨冠講唐虞。
酒食罷無為，棋槊以相娛。凡此座中人，十九持鈞樞。
又問誰與頻，莫與張樊如。來過亦無事，考評道精麤。
躚躚媚學子，牆屏日有徒。以能問不能，其蔽豈可祛。
嗟我不修飾，事與庸人俱。安能坐如此，比肩於朝儒。
詩以示兒曹，其無迷厥初。
[頁]卷,冊....[3836]342,10
第170筆
　　　　庭楸　韓愈
庭楸止五株，共生十步間。各有藤繞之，上各相鉤聯。
下葉各垂地，樹顛各雲連。朝日出其東，我常坐西偏。
夕日在其西，我常坐東邊。當晝日在上，我在中央間。
仰視何青青，上不見纖穿。朝暮無日時，我且八九旋。
濯濯晨露香，明珠何聯聯。夜月來照之，蒨蒨自生煙。
我已自頑鈍（一作滯），重遭五楸牽。客來尚不見，肯到權門前。
權門眾所趨，有客動百千。九牛亡一毛，未在多少間。
往既無可顧，不往自可憐。
[頁]卷,冊....[3836]342,10
第171筆
　　　　玩月喜張十八員外以王六祕書至（王六，王建也）　韓愈
前夕雖十五，月長未滿規。君來（一作未）晤我時，風露渺無涯。
浮雲散白石，天宇開青池。孤質不自憚，中天為君施。
玩玩夜遂久，亭亭曙將披。況當今夕圓，又以嘉客隨。
惜無酒食樂，但用歌嘲為。
[頁]卷,冊....[3837]342,10
第172筆
　　　　和李相公攝事南郊覽物興懷呈一二知舊（李相公，逢吉也）　韓愈
燦燦辰角曙，亭亭寒露朝。川原共澄映，雲日還浮飄。
上宰嚴祀事，清途振華鑣。圓丘峻且坦，前對南山標。
村樹黃復綠，中田稼何饒。顧瞻想巖谷，興歎倦塵囂。
惟彼顛瞑者，去公豈不遼。為仁朝自治，用靜兵以銷。
勿憚吐捉（捉一作握字，本史記。今人用吐握，本韓詩外傳也）勤，可歌風雨調。聖賢相遇少，功德今宣昭。
[頁]卷,冊....[3837]342,10
第173筆
　　　　和裴僕射相公假山十一韻　韓愈
公乎真愛山，看山旦連夕。猶嫌山在眼，不得著腳歷。
枉語山中人，我澗側石。有來應公須，歸必載金帛。
當軒乍駢羅，隨勢忽開坼。有洞若神剜，有巖類天劃。
終朝巖洞間，歌鼓燕賓戚。孰謂衡霍期（一作奇），近在王侯宅。
傅氏築已卑，磻溪釣何激。逍遙功德下，不與事相摭。
樂我盛明朝，於焉傲今昔。
[頁]卷,冊....[3837]342,10
第174筆
　　　　與張十八同效阮步兵一日復一夕　韓愈
一日復一日，一朝復一朝。祗見有不如，不見有所超。
食作前日味，事作前日調。不知久不死，憫憫尚誰要。
富貴自縶拘，貧賤亦煎焦。俯仰未得所，一世已解鑣。
譬如籠中鶴，六翮無所搖。譬如兔得蹄，安用東西跳。
還看古人書，復舉前人瓢。未知所究竟，且作新詩謠。
[頁]卷,冊....[3837]342,10
第175筆
　　　　送諸葛覺往隨州讀書（李繁時為隨州刺史，宰相泌之子也。）[3837]　韓愈
鄴侯家多書，插架三萬軸。一一懸牙籤，新若手未觸。
為人強記覽，過眼不再讀。偉哉群聖文，磊落載其腹。
行年五十餘（一作餘五十），出守數已六。京邑有舊廬，不容久食宿。
臺閣多官員，無地寄一足。我雖官在朝，氣勢日局縮。
屢為丞相言，雖懇不見錄。送行過滻（一作淮）水，東望不轉目。
今子從之遊，學問得所欲。入海觀龍魚，矯翮逐黃鵠。
勉為新詩章，月寄三四幅。
[頁]卷,冊....[3838]342,10
第176筆
　　　　南溪始泛三首（此詩乃長慶間以病在告日所作）　韓愈
榜舟南山下（一作溪上），上上不得返。幽事隨去多（一作幽尋事隨去），孰能量近遠。
陰沈過連樹，藏昂抵橫阪。石麤肆磨礪，波惡厭牽挽。
或倚偏岸漁，竟就平洲飯。點點暮雨飄，梢梢新月偃。
餘年懍無幾，休日愴已晚。自是病使然，非由取高蹇（一作謇）。

南溪亦清駛，而無楫與舟。山農驚見之，隨我觀不休。
不惟兒童輩，或有杖白頭。饋我籠（一作籬）中瓜，勸我此淹留。
我云以病歸，此已頗自由。幸有用餘俸，置居在西疇。
囷倉米谷滿，未有旦夕憂。上去無得得，下來亦悠悠。
但恐煩里閭，時有緩急投。願為同社人，雞豚燕春秋。

足弱不能步，自宜收朝蹟。羸形可輿致，佳觀安事擲。
即此南阪下，久聞有水石。舟入其間，溪流正清激。
隨波吾未能，峻瀨乍可刺。鷺起若導吾，前飛數十尺。
亭亭柳帶沙，團團松冠壁。歸時還盡夜，誰謂非事役。

[頁]卷,冊....[3838]342,10
第177筆
　　　　題楚昭王廟（襄州宜城縣驛東北有井，傳是昭王井，井東北數十步，有昭王廟。）　韓愈
丘墳（一作園）滿目衣冠盡，城闕連雲草樹荒。猶有國人懷舊德，一間茅屋祭昭王。
[頁]卷,冊....[3839]343,10
第178筆
　　　　宿龍宮灘　韓愈
浩浩復湯湯，灘聲抑更揚。奔流疑激電，驚浪似浮霜。
夢覺燈生暈，宵殘雨送涼。如何連曉語，一半是思鄉（或作祗是說家鄉）。
[頁]卷,冊....[3839]343,10
第179筆
　　　　叉魚招張功曹（署）　韓愈
叉魚春岸闊，此興在中宵。大炬然如晝，長船縛似橋。
深窺沙可數，靜搒水無搖。刃（一作手）下那能脫，波間或自跳。
中鱗憐錦碎，當目訝珠銷。迷火逃翻近，驚人去暫遙。
競多心轉細，得雋語時囂。潭罄知存寡，舷平覺獲饒。
交頭疑湊餌，駢首類同條。濡沫情雖密，登門事已遼。
盈車欺故事，飼犬驗今朝。血浪凝猶沸，腥風遠更飄。
蓋江煙冪冪，拂棹影寥寥。獺去愁無食，龍疑懼見燒。
如棠名既誤，釣渭日徒消。文客驚先賦，篙工喜盡謠。
膾成思我友，觀樂憶吾僚。自可捐憂累，何須強問鴞。
[頁]卷,冊....[3839]343,10
第180筆
　　　　李員外寄紙筆（李伯康也，郴州刺史）[3839]　韓愈
題是臨池後，分從起草餘。兔尖針莫並，繭淨雪難如。
莫怪殷勤謝，虞卿正著書。
[頁]卷,冊....[3840]343,10
第181筆
　　　　次同（一作弄，又作巫）冠峽（赴陽山作）　韓愈
今日是何朝，天晴物色饒。落英千尺墮，遊絲百丈飄。
泄乳交巖脈，懸流揭浪標。無心思嶺北，猿鳥莫相撩。
[頁]卷,冊....[3840]343,10
第182筆
　　　　答張十一功曹　韓愈
山淨江空水見沙，哀猿啼處兩三家。篔簹競長纖纖筍，躑躅閒開豔豔花。
未報恩波知死所，莫令炎瘴送生涯。吟君詩罷看雙鬢，斗覺霜毛一半加。
[頁]卷,冊....[3840]343,10
第183筆
　　　　郴州祈雨　韓愈
乞雨女郎魂，炰羞潔且繁。廟開鼯鼠叫，神降越巫言。
旱氣期銷蕩，陰官想駿奔。行看五馬入，蕭颯已隨軒。
[頁]卷,冊....[3840]343,10
第184筆
　　　　湘中酬張十一功曹　韓愈
休垂絕徼千行淚，共泛清湘一葉舟。今日嶺猿兼越鳥，可憐同聽不知愁。
[頁]卷,冊....[3840]343,10
第185筆
　　　　郴口又贈二首　韓愈
山作劍攢江寫鏡，扁舟斗轉疾於飛。回頭笑向張公子，終日思歸此日歸。

雪颭霜翻看不分，雷驚電激語難聞。沿涯（一作崖）宛轉到（一作入）深處，何限青天無片雲。

[頁]卷,冊....[3840]343,10
第186筆
　　　　題木居士二首（耒陽縣北沿流二三十里鼇口寺，退之所題木居士在焉。元豐初，以禱旱不應，為邑令析而薪之。）[3840]　韓愈
火透波穿不計春，根如頭面榦如身。偶然題作木居士，便有無窮求福人。

為神詎比溝中斷，遇賞還同爨下餘。朽蠹不勝刀鋸力，匠人雖巧欲何如。

[頁]卷,冊....[3841]343,10
第187筆
　　　　晚泊江口　韓愈
郡城朝解纜，江岸暮依村。二女竹上淚，孤臣水底魂。
雙雙歸蟄燕，一一叫群猿。回首那聞（一作能）語，空看別袖翻。
[頁]卷,冊....[3841]343,10
第188筆
　　　　湘中　韓愈
猿愁魚踊（一作躍）水翻波，自古流傳是汨羅。蘋藻滿盤無處奠，空聞漁父扣舷歌。
[頁]卷,冊....[3841]343,10
第189筆
　　　　別盈上人　韓愈
山僧愛山出無期，俗士牽俗來何時。祝融峰下一回首，即是此生長別離。
[頁]卷,冊....[3841]343,10
第190筆
　　　　喜雪獻裴尚書（裴均也，時為荊南節度使，檢校吏部尚書，愈為法曹參軍。）　韓愈
宿雲寒不卷，春雪墮如簁（一作篩）。騁巧先投隙，潛光半（一作亂）入池。
喜深將策試，驚密仰簷窺。自下何曾汙，增高未覺（一作見）危。
比心明可燭，拂面愛還吹。妒舞時飄袖，欺梅併壓枝。
地空迷界限，砌滿接高卑。浩蕩乾坤合，霏微物象移。
為（一作驗）祥矜大熟，布澤荷平施。已分年華晚，猶憐曙色隨。
氣嚴當酒換（一作煖），灑急聽窗知。照曜臨初日，玲瓏滴晚澌。
聚庭看嶽聳，掃路（一作地）見雲披。陣勢魚麗遠，書文鳥篆奇。
縱歡羅豔黠，列賀擁熊螭。履敝行偏冷，門扃臥更羸。
悲嘶聞病馬，浪走信嬌兒。灶靜愁煙絕（一作滅），絲繁念鬢衰。
擬鹽吟舊句，授簡慕前規。捧贈同燕石，多慚失所宜。
[頁]卷,冊....[3841]343,10
第191筆
　　　　春雪　韓愈
看雪乘清旦，無人坐獨謠。拂花輕尚起，落地煖初銷。
已訝陵歌扇，還來伴舞腰。灑篁留密（一作半）節，著柳送長條。
入鏡鸞窺沼，行天馬度橋。遍階憐可掬，滿樹戲成搖。
江浪迎濤日，風毛縱獵朝。弄閑時細轉，爭急〔忽〕（勿）驚飄。
城險疑懸布，砧寒未擣綃。莫愁陰景促，夜色（一作月）自相饒。
[頁]卷,冊....[3842]343,10
第192筆
　　　　聞梨花發贈劉師命　韓愈
桃溪惆悵不能過，紅豔紛紛落地多。聞道郭西千樹雪，欲將君去醉如何。
[頁]卷,冊....[3842]343,10
第193筆
　　　　春雪間（一作映）早梅　韓愈
梅將雪共春，彩豔不相因。逐吹（去聲）能爭密，排枝巧妒新。
誰令香滿座，獨使淨無塵。芳意饒呈瑞，寒光助照人。
玲瓏開已遍，點綴坐來頻。那是俱疑似，須知兩逼真。
熒煌初亂眼，浩蕩忽迷神。未許瓊華比，從將玉樹親。
先期迎獻歲，更伴占茲晨。願得長輝映，輕微敢自珍。
[頁]卷,冊....[3842]343,10
第194筆
　　　　早春雪中聞鶯　韓愈
朝鶯雪裏新，雪樹眼前春。帶澀先迎氣，侵寒已報人。
共矜初聽早，誰貴後聞頻。暫囀那成曲，孤鳴豈及辰。
風霜徒自保，桃李詎相親。寄謝幽棲友，辛勤不為身。
[頁]卷,冊....[3842]343,10
第195筆
　　　　梨花下贈劉師命　韓愈
洛陽城外清明節，百花寥落梨花發。今日相逢瘴海頭，共驚爛漫開正月。
[頁]卷,冊....[3842]343,10
第196筆
　　　　和歸工部送僧約（工部，歸登也。約，荊州人）[3842]　韓愈
早知皆是自拘囚，不學因循到白頭。汝既出家還擾擾，何人更得（一作向）死前休。
[頁]卷,冊....[3843]343,10
第197筆
　　　　入關詠馬　韓愈
歲老豈能充上駟，力微當自慎前程。不知何故翻驤首，牽過關門妄一鳴。
[頁]卷,冊....[3843]343,10
第198筆
　　　　木芙蓉　韓愈
新開寒露叢，遠比水間紅。豔色寧相妒，嘉名偶自同。
採江官渡（一作秋節）晚，搴木古祠空。願得（一作須勸）勤來看，無令便逐風。
[頁]卷,冊....[3843]343,10
第199筆
　　　　題張十一旅舍三詠　榴花　韓愈
五月榴花照眼明，枝間時見子初成。可憐此地無車馬，顛倒青苔落絳英。
[頁]卷,冊....[3843]343,10
第200筆
　　　　題張十一旅舍三詠　井　韓愈
賈誼宅中今始見，葛洪山下昔曾窺。寒泉百尺空看影，正是行人渴（一作喝）死時。
[頁]卷,冊....[3843]343,10
第201筆
　　　　題張十一旅舍三詠　蒲萄　韓愈
新莖未遍半猶枯，高架支離倒復扶。若欲滿盤堆馬乳（蜀本草，蒲萄有似馬乳者），莫辭添竹引龍鬚。
[頁]卷,冊....[3843]343,10
第202筆
　　　　峽石西泉（一作寒泉）　韓愈
居然鱗介不能容，石眼環環水一鍾。聞說旱時求得雨，祗疑科斗是蛟龍。
[頁]卷,冊....[3843]343,10
第203筆
　　　　梁國惠康公主挽歌二首（公主，憲宗長女，下嫁于之子季友，元和中薨，詔令百官進詩）[3843]　韓愈
定謚芳聲遠，移封大國新。巽宮尊長女，台室屬良人。
河漢重泉夜，梧桐半樹春。龍〔〕（，音而）非厭（於涉切）翟，還輾禁城塵。

秦地吹簫女，湘波鼓瑟妃。佩蘭初應夢，奔月竟淪輝。
夫族迎魂去，宮官會葬歸。從今沁園草，無復更芳菲。

[頁]卷,冊....[3844]343,10
第204筆
　　　　和崔舍人詠月二十韻（舍人，崔群也。愈元和七年，以職方員外郎下遷國子博士，此詩是其年八月所作。）　韓愈
三秋端正月，今夜出東溟。對日猶分勢，騰天漸吐靈。
未高烝遠氣，半上霽孤形。赫奕當躔次，虛徐度杳冥。
長河晴散霧，列宿曙分螢。浩蕩英華溢，蕭疏物象泠。
池邊臨倒照，簷際送橫經。花樹參差見，皋禽斷續聆。
牖光窺寂寞，砧影伴娉婷。幽坐看侵戶，閒吟愛滿庭。
輝斜通壁練，彩碎射沙星。清潔雲間路，空涼水上亭。
淨堪分顧兔，細得數飄萍。山翠相凝綠，林煙共冪青。
過隅驚桂側，當午覺輪停。屬（音燭）思摛霞錦，追歡罄縹缾。
郡樓何處望，隴笛此時聽。右掖連台座，重門限禁扃。
風臺觀滉瀁，冰砌步青熒。獨有虞庠客，無由拾落蓂。
[頁]卷,冊....[3844]343,10
第205筆
　　　　詠雪贈張籍　韓愈
只見縱橫落，寧知遠近來。飄颻還自弄，歷亂竟誰催。
座暖銷那怪，池清失可猜。坳中初蓋底，垤處遂成堆。
慢（一作漫）有先居後，輕多去卻回。度前鋪瓦隴（一作壟），發本（一作奔發）積牆隈。
穿細時雙透，乘危忽半摧。舞深逢坎井，集早值層臺。
砧練終宜擣，階紈未暇裁。城寒裝（一作妝）睥睨，樹凍裹莓苔。
片片勻如翦，紛紛碎若挼（奴回切）。定非燖鵠鷺，真是屑瓊瑰。
緯（音徽）繣（音忽）觀朝萼，冥茫矚晚（一作曉）埃。當窗恆凜凜，出戶即皚皚[3844]（音哀）。
壓（一作潤）野榮芝菌，傾都委貨財。娥嬉華蕩瀁，胥怒浪崔嵬。
磧迥疑（一作宜）浮地，雲平想輾雷。隨車翻縞帶，逐馬散銀杯。
萬屋漫汗（平聲）合，千株照曜開。松篁遭挫抑（一作折，愈時蓋以柳澗事下遷，此寄意於時宰也），糞壤獲饒培。
隔絕門庭遽（一作邃），擠排陛（一作階）級纔。豈堪裨嶽鎮，強欲效鹽梅。
隱匿瑕疵盡，包羅委瑣該。誤雞宵呃喔，驚雀暗裴回。
浩浩過三暮，悠悠匝九垓。鯨鯢陸死骨，玉石火炎灰。
厚慮填溟壑，高愁（音致）斗魁。日輪埋欲側，坤軸壓將頹。
岸類（一作堰似）長蛇攪（一作擾），陵猶巨象豗。水官夸傑黠，木氣怯胚胎。
著地無由卷，連天不易推。龍魚冷蟄苦，虎豹餓號哀。
巧借奢華（一作豪）便，專繩困約災。威貪陵（一作凌）布被，光肯離金罍。
賞玩捐他事，歌謠放我才。狂教詩硉矹，興與酒陪鰓。
惟子能（一作誰）諳耳，諸人得語哉。助留風作黨，勸坐火為媒。
雕刻文刀利，搜求智網恢。莫煩相屬和，傳示及提孩。
[頁]卷,冊....[3845]343,10
第206筆
　　　　酬王二十舍人（涯）雪中見寄　韓愈
三日柴門擁不開，階平（一作庭）庭（一作平）滿白皚皚。今朝蹋作瓊瑤跡，為有詩從（一作仙）鳳沼來。
[頁]卷,冊....[3845]343,10
第207筆
　　　　送侯喜　韓愈
已作龍鍾後時者，懶於街裏蹋塵埃。如今便別長官去（喜為國子主簿，愈為博士，故云長官），直到新年衙日來。
[頁]卷,冊....[3845]343,10
第208筆
　　　　學諸進士作精衛銜石填海　韓愈
鳥有償冤者，終年抱寸誠。口銜山石細，心望海波平。
渺渺功難見，區區命已輕。人皆譏造次，我獨賞專精。
豈計休無日，惟應盡此生。何慚刺客傳，不著報讎名。
[頁]卷,冊....[3845]343,10
第209筆
　　　　奉酬振武胡十二丈大夫（胡証，河東人。元和九年，党項寇邊，以証有安邊才略，乃授振武軍節度使。）[3845]　韓愈
傾朝共羨寵光頻，半歲遷騰作虎臣。戎旆暫停辭社樹，里門先下敬鄉人。
橫飛玉盞家山曉，遠蹀金珂塞草春。自笑平生誇膽氣，不離文字鬢毛新。
[頁]卷,冊....[3846]343,10
第210筆
　　　　奉和庫部盧四兄曹長元日朝回（盧汀也）　韓愈
天仗宵嚴建羽旄，春雲送色曉雞號。金爐香動螭頭暗，玉佩聲來雉尾高。
戎服上趨承北極，儒冠列侍映東曹。太平時節難身（一作身難）遇，郎署何須歎二毛。
[頁]卷,冊....[3846]343,10
第211筆
　　　　寒食直歸遇雨　韓愈
寒食時看度，春遊事已違。風光連日直，陰雨半朝歸。
不見紅球（蹴鞠，黃帝所造，鞠與毬同，紅毬以紅帛為之）上，那論綵索（北方寒食日，用鞦韆為戲，綵索即謂鞦韆）飛。惟將新賜火，向曙著朝衣。
[頁]卷,冊....[3846]343,10
第212筆
　　　　送李六協律歸荊南（翱）　韓愈
早日羈遊所，春風送客歸。柳花還漠漠，江燕正飛飛。
歌舞知誰在，賓僚逐使非。宋亭池水綠，莫忘蹋芳菲。
[頁]卷,冊....[3846]343,10
第213筆
　　　　題百葉桃花（知制誥時作）　韓愈
百葉雙桃晚更紅，窺窗映竹見玲瓏。應知侍史歸天上，故伴仙郎宿禁中。
[頁]卷,冊....[3846]343,10
第214筆
　　　　春雪　韓愈
新年都未有芳華，二月初驚見草芽。白雪卻嫌春色晚，故穿庭樹作飛花。
[頁]卷,冊....[3846]343,10
第215筆
　　　　戲題牡丹[3846]　韓愈
幸自同開俱隱約，何須相倚鬥輕盈。陵（一作凌）晨併作新妝面，對客偏含不語情。
雙燕無機還（一作來）拂掠（一作略），遊蜂多思正經營。長年是事皆拋盡（一作棄），今日欄邊暫眼明。
[頁]卷,冊....[3847]343,10
第216筆
　　　　盆池五首　韓愈
老翁真個似童兒，汲水（一作井）埋盆作小池。一夜青蛙鳴到曉，恰如方口釣魚時。

莫道盆池作不成，藕稍初種已齊生。從今有雨君須記，來聽蕭蕭打葉聲。

瓦沼晨朝水自清，小蟲無數不知名。忽然分散無蹤影，惟有魚兒作隊行。

泥盆淺小詎成池，夜半青蛙聖（一作聽）得知。一聽暗來將伴侶，不煩鳴喚鬥〔雄雌〕（雌雄）。

池光天影共青青，拍岸纔添水數缾。且待夜深明（一作乘）月去，試看涵泳幾多星。

[頁]卷,冊....[3847]343,10
第217筆
　　　　芍藥（元和中知制誥寓直禁中作）　韓愈
浩態狂香昔未逢，紅燈爍爍綠盤籠。覺來獨對情（一作忽）驚恐，身在仙宮第幾重。
[頁]卷,冊....[3847]343,10
第218筆
　　　　奉和虢州劉給事使君（伯芻）三堂新題二十一詠（并序，劉伯芻以元和八年出刺虢州）　韓愈
　　虢州刺史宅連水池竹林，往往為亭臺島渚，目其處為三堂。劉兄自給
　　事中出刺此州，在任逾歲，職修人治，州中稱無事，頗復增飾，從子
　　弟而遊其間，又作二十一詩以詠其事，流行京師，文士爭和之，余與
　　劉善，故亦同作。
第219筆
　　　　新亭　韓愈
湖上新亭好，公來日出初。水文浮枕簟，瓦影蔭龜魚。
[頁]卷,冊....[3847]343,10
第220筆
　　　　流水[3847]　韓愈
汨汨幾時休，從春復到秋。只（一作祗）言池未滿，池滿強交流。
[頁]卷,冊....[3848]343,10
第221筆
　　　　竹洞　韓愈
竹洞何年有，公初斫竹開。洞門無鎖鑰，俗客不曾來。
[頁]卷,冊....[3848]343,10
第222筆
　　　　月臺　韓愈
南館城陰闊，東湖水氣多。直須臺上看，始奈月明何。
[頁]卷,冊....[3848]343,10
第223筆
　　　　渚亭　韓愈
自有人知處，那無步往蹤。莫教安四壁，面面看芙蓉。
[頁]卷,冊....[3848]343,10
第224筆
　　　　竹溪　韓愈
藹藹溪流慢（一作漫），梢梢岸篠長。穿沙碧簳淨，落水紫苞香。
[頁]卷,冊....[3848]343,10
第225筆
　　　　北湖　韓愈
聞說游湖棹，尋常到此回。應留醒心處，準擬醉時來。
[頁]卷,冊....[3848]343,10
第226筆
　　　　花島　韓愈
蜂蝶去紛紛，香風隔岸聞。欲知花島處，水上覓紅雲。
[頁]卷,冊....[3848]343,10
第227筆
　　　　柳溪　韓愈
柳樹誰人種，行行夾岸高。莫將條繫纜，著處有蟬號。
[頁]卷,冊....[3848]343,10
第228筆
　　　　西山[3848]　韓愈
新月迎宵挂，晴雲到晚留。為遮西望眼，終是懶回頭。
[頁]卷,冊....[3849]343,10
第229筆
　　　　竹逕　韓愈
無塵從不掃，有鳥莫令彈。若要添風月，應除數百竿。
[頁]卷,冊....[3849]343,10
第230筆
　　　　荷池　韓愈
風雨秋池上，高荷蓋水繁。未諳鳴摵摵，那似卷翻翻。
[頁]卷,冊....[3849]343,10
第231筆
　　　　稻畦　韓愈
罫布畦堪數（罫，棋局上方目），枝分水莫尋。魚肥知已秀，鶴沒覺初深。
[頁]卷,冊....[3849]343,10
第232筆
　　　　柳巷　韓愈
柳巷還飛絮，春餘幾許時。吏人休報事，公作送春詩。
[頁]卷,冊....[3849]343,10
第233筆
　　　　花源　韓愈
源上花初發，公應日日來。丁寧紅與紫，慎莫（一作切勿）一時開。
[頁]卷,冊....[3849]343,10
第234筆
　　　　北樓　韓愈
郡樓乘曉上，盡日不能回。晚色將秋至，長風送月來。
[頁]卷,冊....[3849]343,10
第235筆
　　　　鏡潭　韓愈
非鑄復非鎔，泓澄忽此逢。魚蝦不用避，只是照蛟龍。
[頁]卷,冊....[3849]343,10
第236筆
　　　　孤嶼[3849]　韓愈
朝遊孤嶼南，暮戲孤嶼北。所以孤嶼鳥，與公盡相識。
[頁]卷,冊....[3850]343,10
第237筆
　　　　方橋　韓愈
非閣復非船，可居兼可過。君欲問方橋，方橋如此作（音佐）。
[頁]卷,冊....[3850]343,10
第238筆
　　　　梯橋　韓愈
乍似上青冥，初疑躡菡萏。自無飛仙骨，欲度何由敢。
[頁]卷,冊....[3850]343,10
第239筆
　　　　月池　韓愈
寒池月下明，新月池邊曲。若不妒清妍，卻成相映燭。
[頁]卷,冊....[3850]343,10
第240筆
　　　　遊城南十六首　賽神　韓愈
白布長衫紫領巾，差科未動是閒人。麥苗含穟桑生葚，共向田頭樂社神。
[頁]卷,冊....[3850]343,10
第241筆
　　　　遊城南十六首　題于賓客莊　韓愈
榆莢車前蓋地皮，薔薇蘸水筍穿籬。馬蹄無入朱門跡，縱使春歸可得知。
[頁]卷,冊....[3850]343,10
第242筆
　　　　遊城南十六首　晚春　韓愈
草樹知春不久歸，百般紅紫鬥芳菲。楊花榆莢無才思，惟解漫天作雪飛。
[頁]卷,冊....[3850]343,10
第243筆
　　　　遊城南十六首　落花　韓愈
已分將身著地飛，那羞踐踏損光暉。無端又被春風誤，吹落西家不得歸。
[頁]卷,冊....[3850]343,10
第244筆
　　　　遊城南十六首　楸樹二首　韓愈
幾歲生成為大樹，一朝纏繞困長藤。誰人與脫青羅帔，看吐高花萬萬層。

幸自枝條（一作頭）能樹立，可煩蘿蔓作交加。傍人不解尋根本，卻道新花勝舊花。

[頁]卷,冊....[3851]343,10
第245筆
　　　　遊城南十六首　風折花枝　韓愈
浮豔侵天難就看，清香撲地只遙聞。春風也是多情思，故揀繁枝折贈君。
[頁]卷,冊....[3851]343,10
第246筆
　　　　遊城南十六首　贈同遊　韓愈
喚起窗全曙，催歸日未西。無心花裏鳥，更與盡情啼（喚起、催歸，二禽名也。喚起聲如絡緯，圓轉清亮，偏鳴於春曉，江南謂之春喚。催歸，子規也）。
[頁]卷,冊....[3851]343,10
第247筆
　　　　遊城南十六首　贈張十八助教　韓愈
喜君眸子重清朗，攜手城南歷舊遊。忽見孟生題竹處，相看淚落不能收。
[頁]卷,冊....[3851]343,10
第248筆
　　　　遊城南十六首　題韋氏莊　韓愈
昔者誰能比，今來事不同。寂寥青草曲，散漫白榆風。
架倒藤全落，籬崩竹半空。寧須惆悵立，翻覆本無窮。
[頁]卷,冊....[3851]343,10
第249筆
　　　　遊城南十六首　晚雨　韓愈
廉纖晚雨不能晴，池岸草間蚯蚓鳴。投竿跨馬蹋歸路，纔到城門（一作聞）打鼓聲。
[頁]卷,冊....[3851]343,10
第250筆
　　　　遊城南十六首　出城[3851]　韓愈
暫出城門蹋青草，遠於林下見春山。應須韋杜家家到，祗有今朝一日閒。
[頁]卷,冊....[3852]343,10
第251筆
　　　　遊城南十六首　把酒　韓愈
擾擾馳名者，誰能一日閒。我來無伴侶，把酒對南山。
[頁]卷,冊....[3852]343,10
第252筆
　　　　遊城南十六首　嘲少年　韓愈
直把春償酒，都將命乞（音氣）花。祗知閒信馬，不覺誤隨車。
[頁]卷,冊....[3852]343,10
第253筆
　　　　遊城南十六首　楸樹　韓愈
青幢紫蓋立童童，細雨浮煙作綵籠。不得畫師來貌（音邈）取，定知難見一生中。
[頁]卷,冊....[3852]343,10
第254筆
　　　　遊城南十六首　遣（一作遠）興　韓愈
斷送一生惟有酒，尋思百計不如閒。莫憂世事兼身事，須著人間比夢間。
[頁]卷,冊....[3852]343,10
第255筆
　　　　送李尚書（遜）赴襄陽八韻得長字　韓愈
帝憂南國切，改命付忠良。壤畫星搖動，旗分獸簸揚。
五營兵轉肅，千里地還方。控帶荊門遠，飄浮漢水長。
賜書寬屬郡，戰馬隔鄰疆。縱獵雷霆迅，觀棋玉石忙。
風流峴首客，花豔大堤倡。富貴由身致，誰教不自強。
[頁]卷,冊....[3853]344,10
第256筆
　　　　和席八（夔）十二韻（元和十一年，夔與愈同掌制誥）　韓愈
絳闕銀河曙，東風右掖春。官隨名共美，花與思俱新。
綺陌朝遊間，綾衾夜直頻。橫門開日月，高閣切星辰。
庭變寒前草，天銷霽後塵。溝聲通苑急，柳色壓城勻。
綸綍謀猷盛，丹青步武親。芳菲含斧藻，光景暢形神。
傍砌看紅藥，巡池詠白蘋。多情懷酒伴，餘事作詩人。
倚玉難藏拙，吹竽久混真。坐慚空自老，江海未還身。
[頁]卷,冊....[3853]344,10
第257筆
　　　　和武相公早春聞鶯　韓愈
早晚飛來入錦城，誰人教解百般鳴。春風紅樹驚眠處，似妒歌童作豔聲。
[頁]卷,冊....[3853]344,10
第258筆
　　　　遊太平公主山莊（此首前有太安池一首，闕不載，洪邁唐人絕句，此首題即作太安池）[3853]　韓愈
公主當年欲占春，故將臺榭押（一作壓）城闉。欲知前面花多少，直到南山不屬人。
[頁]卷,冊....[3854]344,10
第259筆
　　　　晚春　韓愈
誰收春色將歸去，慢綠妖紅半不存。榆莢祗能隨柳絮，等閒撩亂走空園。
[頁]卷,冊....[3854]344,10
第260筆
　　　　大行皇太后挽歌詞三首（憲宗母莊憲皇后也）　韓愈
一紀尊名正，三時孝養榮。高居朝聖主，厚德載群生。
武帳虛中禁，玄堂掩太平。秋天笳鼓歇，松柏遍山鳴。

威儀備吉凶，文物雜軍容。配地行新祭，因山託故封。
鳳飛終不返，劍化會相從。無復臨長樂，空聞報曉鐘。

追攀萬國來，警衛百神陪。畫翣登秋殿，容衣入夜臺。
雲隨仙馭遠，風助聖情哀。只有朝陵日，妝奩一暫開。

[頁]卷,冊....[3854]344,10
第261筆
　　　　廣宣上人頻見過　韓愈
三百（一作十）六旬長擾擾，不衝風雨即塵埃。久慚（一作為）朝士無裨補，空愧高僧數往來。
學道窮年何所得，吟詩竟日未能迴。天寒古寺遊人少，紅葉窗前有幾堆。
[頁]卷,冊....[3854]344,10
第262筆
　　　　閒遊二首　韓愈
雨後來更好，繞池遍青青。柳花閒度竹，菱葉故穿萍。
獨坐殊未厭，孤斟詎能醒。持竿至日暮，幽詠欲誰聽。

茲遊苦不數，再到遂經旬。萍蓋汙池淨，藤籠老樹新。
林烏（一作鶯）鳴訝客，岸竹長遮鄰。子雲祗自守，奚事九衢塵。

[頁]卷,冊....[3855]344,10
第263筆
　　　　酬馬侍郎寄酒（馬總也）　韓愈
一壺情所寄，四句意能多。秋到無詩酒，其如月色何。
[頁]卷,冊....[3855]344,10
第264筆
　　　　和侯協律詠筍（侯喜也）　韓愈
竹亭人不到，新筍滿前軒。乍出真堪賞，初多未覺煩。
成行齊婢僕，環立比兒孫。驗長常攜尺，愁乾屢側盆。
對吟忘膳飲，偶坐變朝昏。滯雨膏腴溼，驕陽氣候溫。
得時方張王（並去聲），挾勢欲騰騫。見角牛羊沒，看皮虎豹存。
攢生猶有隙，散布忽無垠（一作痕）。詎可持籌算，誰能以理言。
縱橫公占地，羅列暗連根。狂劇時穿壁，橫（一作群）強幾觸藩。
深潛如避逐，遠去若追奔。始訝妨人路，還驚入藥園。
萌芽防寖大，覆載莫偏恩。已復侵危砌，非徒出短垣。
身寧虞瓦礫，計擬揜蘭蓀。且歎高無數，庸知上幾番。
短長終不校，先後竟誰論。外恨苞藏密，中仍節目繁。
暫須迴步履，要取助盤飧。穰穰疑翻地，森森競塞門。
戈矛頭戢戢，蛇虺首掀掀。婦懦咨料（音聊）揀，兒癡謁盡髡。
侯生來慰我，詩句讀驚魂。屬和才將竭，呻吟至日暾。
[頁]卷,冊....[3855]344,10
第265筆
　　　　過鴻溝　韓愈
龍疲虎困割川原，億萬蒼生性命存。誰勸君王回馬首，真成一擲賭乾坤。
[頁]卷,冊....[3855]344,10
第266筆
　　　　送張侍郎（張賈，時自兵侍為華州。）　韓愈
司徒東鎮馳（一作持）書謁，丞相西來走馬迎。兩府元臣今轉密，一方逋寇不難平。
[頁]卷,冊....[3855]344,10
第267筆
　　　　贈刑部馬侍郎（馬總，時副晉公東征。）　韓愈
紅旗照海壓南荒，徵入中臺作侍郎。暫從相公平小寇，便歸天闕致時康。
[頁]卷,冊....[3856]344,10
第268筆
　　　　奉和裴相公東征途經女几山下作　韓愈
旗穿曉日雲霞雜，山倚秋空劍戟明。敢請相公平賊後，暫攜諸吏（一作史）上崢嶸。
[頁]卷,冊....[3856]344,10
第269筆
　　　　郾城晚飲奉贈副使馬侍郎及馮（宿）李（宗閔）二員外（馮李時從裴度東征）　韓愈
城上赤雲呈勝氣，眉間黃色見歸期。幕中無事惟須飲，即是連鑣向闕時。
[頁]卷,冊....[3856]344,10
第270筆
　　　　酬別留後侍郎（蔡平，命馬總為留後。）　韓愈
為文無出相如右，謀帥難居卻縠先。歸去雪銷溱洧動，西來旌旆拂晴天。
[頁]卷,冊....[3856]344,10
第271筆
　　　　同李二十八夜次襄城（李正封也）　韓愈
周楚仍連接，川原乍屈盤。雲垂天不暖，塵漲雪猶乾。
印綬歸台室，旌旗別將壇。欲知迎候盛，騎火萬星攢。
[頁]卷,冊....[3856]344,10
第272筆
　　　　同李二十八員外從裴相公野宿西界　韓愈
四面星辰著地明，散燒煙火宿天兵。不關破賊須歸奏，自趁新年賀太平。
[頁]卷,冊....[3856]344,10
第273筆
　　　　過襄城　韓愈
郾城辭罷過襄城，潁水嵩山刮眼明。已去蔡州三百里，家人不用遠來迎。
[頁]卷,冊....[3856]344,10
第274筆
　　　　宿神龜招李二十八馮十七（龜下或有驛字）[3856]　韓愈
荒山野水照斜暉，啄雪寒鴉趁始（一作影）飛。夜宿驛亭愁不睡，幸來相就蓋征衣。
[頁]卷,冊....[3857]344,10
第275筆
　　　　次硤石（諸本硤作峽）　韓愈
數日方離雪，今朝又出山。試憑高處望，隱約見潼關。
[頁]卷,冊....[3857]344,10
第276筆
　　　　和李司勳過連昌宮　韓愈
夾道疏槐出老根，高甍巨桷壓山原。宮前遺老來相問，今是開元幾葉孫。
[頁]卷,冊....[3857]344,10
第277筆
　　　　次潼關先寄張十二閣老使君（張賈也）　韓愈
荊山已去華山來，日出（一作照）潼關四扇（一作面）開。刺史莫辭（一作嫌）迎候遠，相公親（一作新）破蔡州迴。
[頁]卷,冊....[3857]344,10
第278筆
　　　　次潼關上都統相公（韓弘也）　韓愈
暫辭堂印執兵權，盡管諸軍破賊年。冠蓋相望催入相，待將功德格皇天。
[頁]卷,冊....[3857]344,10
第279筆
　　　　桃林夜賀晉公　韓愈
西來騎火照山紅，夜宿桃林臘月中。手把命珪兼相印，一時重疊賞元功。
[頁]卷,冊....[3857]344,10
第280筆
　　　　送李員外院長分司東都　韓愈
去年秋露下，羇旅逐東征。今歲春光動，驅馳別上京。
飲中相顧色，送後獨歸情。兩地無千里，因風數寄聲。
[頁]卷,冊....[3857]344,10
第281筆
　　　　晉公破賊回重拜台司以詩示幕中賓客愈奉和　韓愈
南伐旋師太華東，天書夜到冊元功。將軍舊壓三司貴，相國新兼五等崇。
鵷鷺欲歸仙仗裏，熊羆還入禁[3857]營中。長慚典午非材職，得就閒官即至公。
[頁]卷,冊....[3858]344,10
第282筆
　　　　獨釣（或作酌）四首　韓愈
侯家林館勝，偶入得垂竿。曲樹行藤角，平池散芡盤。
羽沈知食駛，緡細覺牽難。聊取夸兒女，榆條繫從鞍。

一逕向池斜，池塘野草花。雨多添柳耳，水長減蒲芽。
坐厭親刑柄，偷來傍釣車。太平公事少，吏隱詎相賒。

獨往南塘上，秋晨景氣醒。露排四岸草，風約半池萍。
鳥下見人寂，魚來聞餌馨。所嗟無可召，不得倒吾缾。

秋半百物變，溪魚去不來。風能坼芡觜，露亦染梨腮。
遠岫重疊出，寒花散亂開。所期終莫至，日暮與誰迴。

[頁]卷,冊....[3858]344,10
第283筆
　　　　枯樹　韓愈
老樹無枝葉，風霜不復侵。腹穿人可過，皮剝蟻還尋。
寄託惟朝菌，依投絕暮禽。猶堪持改火，未肯但空心。
[頁]卷,冊....[3858]344,10
第284筆
　　　　元日酬蔡州馬十二尚書去年蔡州元日見寄之什　韓愈
元日新詩已去年，蔡州遙寄荷相憐。今朝縱有誰人領，自是三峰（一作冬）不敢眠。
[頁]卷,冊....[3858]344,10
第285筆
　　　　詠燈花同侯十一[3858]　韓愈
今夕知何夕，花然錦帳中。自能當雪暖，那肯待春紅。
黃裏排金粟，釵頭綴玉蟲。更煩將喜事，來報主人公。
[頁]卷,冊....[3859]344,10
第286筆
　　　　祖席前字（送王涯徙袁州刺史作）　韓愈
祖席洛橋邊，親交共黯然。野晴山簇簇，霜曉菊鮮鮮。
書寄相思處，杯銜欲別前。淮陽知不薄，終願早迴船。
[頁]卷,冊....[3859]344,10
第287筆
　　　　秋字　韓愈
淮南悲木落，而我亦傷秋。況與故人別，那堪羇宦愁。
榮華今異路，風雨昔同憂。莫以宜春遠，江山多勝遊。
[頁]卷,冊....[3859]344,10
第288筆
　　　　送鄭尚書（權）赴南海　韓愈
番（音潘）禺（音愚）軍府盛，欲說暫停杯。蓋海旂幢出，連天觀閣開。
衙時龍戶集，上日馬人來。風靜鶢鶋去，官廉蚌蛤迴。
貨通師子國，樂奏武王臺。事事皆殊異，無嫌屈大才。
[頁]卷,冊....[3859]344,10
第289筆
　　　　答道士寄樹雞（樹雞，木耳之大者。）　韓愈
軟溼青黃狀可猜，欲烹還喚木盤迴。煩君自入華陽洞，直割乖龍左耳來（柳宗元龍城〔錄〕（志），茅山道士吳綽，採藥於華陽洞口，見一兒手把三珠，戲於松下，綽從之，奔入洞中，化為龍。以三珠填左耳中，綽斸其耳，而失其珠，馮贄雲仙錄，天罰乖龍，必割其耳）。
[頁]卷,冊....[3859]344,10
第290筆
　　　　左遷至藍關示姪孫湘（湘，愈姪十二郎之子，登長慶三年進士第）[3859]　韓愈
一封朝奏九重天，夕貶潮州（一作陽）路八千。欲為聖朝除弊事，肯將衰朽惜殘年。
雲橫秦嶺家何在，雪擁藍關馬不前。知汝遠來應有意，好收吾骨瘴江邊。
[頁]卷,冊....[3860]344,10
第291筆
　　　　武關西逢配流吐蕃（謫潮州時途中作）　韓愈
嗟爾戎人莫慘然，湖南地近保生全。我今罪重無歸望，直去長安路八千。
[頁]卷,冊....[3860]344,10
第292筆
　　　　次鄧州界　韓愈
潮陽南去倍長沙，戀闕那堪又憶家。心訝愁來惟貯火，眼知別後自添花。
商顏暮雪逢人少，鄧鄙春泥見驛賒。早晚王師收海嶽，普將雷雨發萌芽。
[頁]卷,冊....[3860]344,10
第293筆
　　　　題臨瀧寺　韓愈
不覺離家已五千，仍將衰病入瀧船。潮陽（一作州）未到吾能（一作人先）說，海氣昏昏水拍天。
[頁]卷,冊....[3860]344,10
第294筆
　　　　晚次宣溪辱韶州張端公使君惠書敘別酬以絕句二章（英華題作晚次宣溪）　韓愈
韶州南去接宣溪，雲水蒼茫日向西。客淚數行先（一作元）自落，鷓鴣休傍耳邊啼。

兼金那足比清文，百（一作白）首相隨愧使君。俱是嶺南巡管內，莫欺荒僻斷知聞。

[頁]卷,冊....[3860]344,10
第295筆
　　　　題秀禪師房　韓愈
橋夾水松行百步，竹床（一作林）莞席到僧家。暫拳一手支頭臥，還把魚竿下釣（一作晚）沙。
[頁]卷,冊....[3860]344,10
第296筆
　　　　將至（一作入）韶州先寄張端公使君借圖經　韓愈
曲江山水聞來久，恐不知名訪倍（一作更）難。願借圖經將入界，每逢佳處便開看。
[頁]卷,冊....[3860]344,10
第297筆
　　　　過始興江口感懷　韓愈
　　大曆十四年，起居舍人韓會以罪貶韶州刺史，愈隨會而遷，時年十歲
　　，至是貶潮州，道過始興，有感而作。
憶作兒童隨伯氏，南來今只一身存。目前百口還相逐，舊事無人可共論。
[頁]卷,冊....[3861]344,10
第298筆
　　　　韶州留別張端公使君（時憲宗元和十四年十月）　韓愈
來往再逢梅柳新，別離一醉綺羅春。久欽江總文才妙，自歎虞翻骨相屯。
鳴笛急吹爭（一作催）落日，清歌緩送款（一作感）行人。已知奏課當徵拜，那復淹留詠白蘋。
[頁]卷,冊....[3861]344,10
第299筆
　　　　從潮州量移袁州張韶州端公以詩相賀因酬之（時憲宗元和十四年十月）　韓愈
明時遠逐事何如，遇赦移官罪未除。北望詎令隨塞雁，南遷纔免葬江魚。
將經貴郡煩留客，先惠高文謝起予。暫欲繫船韶石下，上賓虞舜整冠裾。
[頁]卷,冊....[3861]344,10
第300筆
　　　　次石頭驛寄江西王十中丞閣老（仲舒也，時為江南西道觀察使，愈自袁還朝作寄）　韓愈
憑高試迴首（一作迴馬），一望豫章城。人由（一作猶）戀德泣，馬亦別群鳴。
寒日夕始照，風江（一作江風）遠漸平。默然都不語，應識此時情。
[頁]卷,冊....[3861]344,10
第301筆
　　　　遊（一作題）西林寺題（一作故）蕭二兄郎中（存）舊堂（自註，蕭兄有女出家。）　韓愈
中郎有女能傳業，伯道無兒可保家。偶到匡（一作廬）山曾住處，幾行衰淚落煙霞（一作今日匡山過舊隱，空將衰淚對煙霞）。
[頁]卷,冊....[3861]344,10
第302筆
　　　　自袁州還京行次安陸先寄隨州周員外（周君巢也，時為隨州刺史。）[3861]　韓愈
行行指漢東，暫喜笑言同。雨雪離江上，蒹葭出夢中。
面猶含瘴色，眼已見華風。歲暮難相值，酣歌未可終。
[頁]卷,冊....[3862]344,10
第303筆
　　　　題廣昌館（在隨州棗陽縣南）　韓愈
白水龍飛已幾春，偶逢（一作尋）遺跡問耕人。丘墳發掘當官路（一作道），何處南陽有近親。
[頁]卷,冊....[3862]344,10
第304筆
　　　　寄隨州周員外　韓愈
陸孟丘楊久作塵（愈與陸長源、孟叔度、丘穎、楊凝及君巢，同為董晉幕客），同時存者更誰人。金丹別後知傳得，乞取刀圭救病身（周好金丹服餌之術）。
[頁]卷,冊....[3862]344,10
第305筆
　　　　酒中留上襄陽李相公（李逢吉也，愈元和十一年正月為中書舍人，而逢吉以其年二月自舍人拜相）　韓愈
濁水汙泥清路塵，還曾同制掌絲綸。眼穿長訝雙魚斷，耳熱何辭數爵頻。
銀燭未銷窗送曙，金釵半醉（一作墮）座添春。知公不久歸鈞軸，應許閒官寄病身。
[頁]卷,冊....[3862]344,10
第306筆
　　　　去歲自刑部侍郎以罪貶潮州刺史乘驛赴任（一作之官）其後家亦譴逐小女道死殯之層峰驛旁（一作之）山下蒙恩還朝（一作今）過其墓留題驛梁　韓愈
數條藤束木皮棺，草殯荒山白骨寒。驚恐入心身已病，扶舁（音余）沿路眾知難。
繞墳不暇號三匝，設祭惟聞飯一盤。致汝無辜由我罪，百年慚痛淚闌干。
[頁]卷,冊....[3862]344,10
第307筆
　　　　賀張十八祕書得裴司空馬（或作酬張祕書因騎馬贈詩）　韓愈
司空遠寄養初成，毛色桃花眼鏡明。落日已曾交轡語，春風還擬並鞍行。
長令奴僕知飢渴，須著賢良待[3862]性情。旦夕公歸伸拜謝，免勞騎去逐雙旌。
[頁]卷,冊....[3863]344,10
第308筆
　　　　杏園送張徹侍御（一作郎）歸使　韓愈
東風花樹下，送爾出京城。久抱傷春意，新添惜別情。
歸來身已病，相見眼還明。更遣將詩酒，誰家逐後生。
[頁]卷,冊....[3863]344,10
第309筆
　　　　雨中寄張博士籍侯主簿喜　韓愈
放朝還不報，半路蹋泥歸。雨慣曾無節，雷頻自失威。
見牆生菌遍，憂麥作蛾飛。歲晚偏蕭索，誰當救晉饑。
[頁]卷,冊....[3863]344,10
第310筆
　　　　奉和兵部張侍郎（賈）酬鄆州馬尚書（總）祗召途中見寄開緘之日馬帥已再領鄆州之作　韓愈
來朝當路日，承詔改轅時。再領須句（音劬）國，仍遷少昊司（總加檢校刑部尚書）。
暖風抽宿麥，清雨卷歸旗。賴寄新珠玉，長吟慰我思。
[頁]卷,冊....[3863]344,10
第311筆
　　　　早春與張十八博士籍遊楊尚書林亭寄第三閣老兼呈白馮二閣老　韓愈
　　白居易、馮宿也。第三閣老，楊於陵之子嗣復也。
牆下春渠入禁溝，渠冰初破滿渠浮。鳳池近日長先暖，流到池時更（一作見）不流。
[頁]卷,冊....[3863]344,10
第312筆
　　　　奉使常山早次太原呈副使吳郎中（愈使鎮州，吳丹以駕部郎中副行）　韓愈
朗朗聞街鼓，晨起似朝時。翻翻走驛馬，春盡是歸期。
地失嘉禾處，風存蟋蟀辭。暮齒良多感，無事涕垂[3863]頤。
[頁]卷,冊....[3864]344,10
第313筆
　　　　夕次壽陽驛題吳郎中詩後　韓愈
風光欲動別長安，春半城邊特地寒。不見園花兼巷柳，馬頭惟有月團團。
[頁]卷,冊....[3864]344,10
第314筆
　　　　鎮州初歸　韓愈
別來楊柳街頭樹，擺弄（一作撼）春風只欲飛。還有小園桃李在，留花不發待郎歸。
[頁]卷,冊....[3864]344,10
第315筆
　　　　同水部張員外籍曲江春遊寄白二十二舍人　韓愈
漠漠輕陰晚自開，青天白日映樓臺。曲江水滿花千樹，有底忙時不肯來。
[頁]卷,冊....[3864]344,10
第316筆
　　　　和水部張員外宣政衙賜百官櫻桃詩　韓愈
漢家舊種明光殿，炎帝還書本草經。豈似滿朝承雨露，共看傳賜出青冥。
香隨翠籠擎初到（一作重），色映（一作照）銀盤寫（一作瀉）未停。食罷自知無所報，空然慚汗仰皇扃。
[頁]卷,冊....[3864]344,10
第317筆
　　　　早春呈水部張十八員外二首　韓愈
天街小雨潤如酥，草色遙看近卻無。最是一年春好處，絕勝煙（一作花）柳滿皇都。

莫道官忙身老大，即無年少逐春心。憑君先到江頭看，柳色如今深未深。

[頁]卷,冊....[3864]344,10
第318筆
　　　　送桂州嚴大夫同用南字（嚴謨也，題下或有赴任二字。）　韓愈
蒼蒼森八桂，茲地在湘南。江作青羅帶，山如碧玉篸（音簪）。
戶多輸翠羽，家自種黃甘。遠勝登仙去，飛鸞不假驂。
[頁]卷,冊....[3864]344,10
第319筆
　　　　奉酬天平馬十二僕射暇日言懷見寄之作（馬總時為鄆曹濮等州觀察使，軍曰天平。）　韓愈
天平篇什外，政事亦無雙。威令加徐土，儒風被魯邦。
清為公論重，寬得士心降。歲晏偏相憶，長謠坐北窗。
[頁]卷,冊....[3865]344,10
第320筆
　　　　奉使鎮州行次承天行營奉酬裴司空（時穆宗長慶二年）　韓愈
竄逐三年海上歸，逢公復此著征衣。旋吟佳句還鞭馬，恨不身先去鳥飛。
[頁]卷,冊....[3865]344,10
第321筆
　　　　鎮州路上謹酬裴司空相公重見寄　韓愈
銜命山東撫亂師，日馳三百自嫌遲。風霜滿面無人識，何處如今更有詩。
[頁]卷,冊....[3865]344,10
第322筆
　　　　奉和僕射裴相公感恩言志（穆宗長慶二年，裴度罷，李逢吉為相。）　韓愈
文武功成（一作成功）後，居為百辟師。林園窮勝事，鐘鼓樂清時。
擺落遺高論，雕鐫出小詩。自然無不可，范蠡爾其誰。
[頁]卷,冊....[3865]344,10
第323筆
　　　　和僕射相公朝迴見寄（時牛李黨熾，裴度介其間，累遭謗讟，故愈詩有高蹈之語。）　韓愈
盡瘁年將久，公今始暫閒。事隨憂共減，詩與酒俱還。
放意機衡外，收身矢石間。秋臺風日迥，正好看前山。
[頁]卷,冊....[3865]344,10
第324筆
　　　　奉和李相公題蕭家林亭（逢吉也）　韓愈
山公自是林園主，歎惜前賢造作時。巖洞幽深門盡鎖，不因丞相幾人知。
[頁]卷,冊....[3865]344,10
第325筆
　　　　奉和杜相公太清宮紀事陳誠上李相公十六韻（杜元穎也，太清宮，玄元皇帝廟。）　韓愈[3865]
耒耜興姬國，輴（丑倫切）欙（力追切）建夏家。在功誠可尚，於道詎為華。
象帝威容大，仙宗寶歷賒。衛門羅戟槊，圖壁雜龍蛇。
禮樂追尊盛，乾坤降福遐。四真皆齒列（天寶元年，親享玄元皇帝於新廟，以莊子為南華真人、文子為通玄真人，列子為沖虛真人、庚桑子為洞虛真人，配享），二聖亦肩差（初太清宮成，命工於太白山採白石，為玄元真像。南面，玄宗、肅宗像侍立左右）。
陽月時之首，陰泉氣未牙。殿階鋪水碧，庭炬坼金葩。
紫極觀忘倦，青詞奏不譁。噌（音錚）吰（音宏）宮夜闢，嘈（才曷切）鼓晨撾（陟瓜切）。
褻味陳奚取，名香薦孔嘉。垂祥紛可錄，俾壽浩無涯。
貴相山瞻峻，清文玉絕瑕。代工聲問遠，攝事敬恭加。
皎潔當天月，葳蕤捧日霞。唱妍酬亦麗，俯仰但稱嗟。
[頁]卷,冊....[3866]344,10
第326筆
　　　　鄆州谿堂詩（馬總為鄆曹濮節度觀察等使，為堂於居之西北隅，號曰谿堂。以下四首，從文集錄入。）　韓愈
帝奠九（與廛同），有葉有年。有荒不（一作有）條，河岱之間。
及我憲考，一收（一作牧）正之。視邦選侯，以公來尸。
公來尸之，人始未信。公不飲食，以訓以徇。
孰飢無食，孰呻孰歎。孰冤不問，不得分願。
孰為邦蟊（一作蛑），節根之螟。羊很狼貪，以口覆城。
吹之喣之，摩手拊之。箴（一作針）之石之，膊而磔之。
凡公四封，既富以彊。謂公吾父，孰違公令。
可以師征，不寧守邦。公作谿堂，播播流水。
淺有蒲蓮，深有葭葦。公以賓燕，其鼓駭駭。
公燕谿堂，賓校醉飽。流有跳魚，岸有集鳥。
既歌以舞，其鼓考考。公在谿堂，公御琴瑟。
公暨賓贊，稽經諏律。施用不差，人用不屈。
谿有（與萍同）（與菰同），有龜有魚。公在中流，右詩左書。
無我斁遺，此邦是庥。
[頁]卷,冊....[3867]345,10
第327筆
　　　　送張道士　韓愈
大匠無棄材，尋尺各有施。況當營都邑，杞梓用不疑。
張侯嵩高來，面有熊豹姿。開口論利害，劍鋒白差差。
恨無一尺捶（一作箠），為國笞羌夷。詣闕三上書，臣非黃冠師。
臣有膽與氣，不忍死茅茨。又不媚笑語，不能伴兒嬉。
乃著道士服，眾人莫臣知。臣有平賊策，狂童不難治。
其言簡且要，陛下幸聽之。天空日月[3867]高，下照理不遺。
或是章奏繁，裁擇未及斯。寧當不俟報，歸袖風披披。
答我事不爾，吾親屬吾思。昨宵夢倚門，手取連環持。
今日有書至，又言歸何時。霜天熟柿栗，收拾不可遲。
嶺北梁可構，寒魚下清伊（一作漪）。既非公家用，且復還其私。
從容進退間，無一不合宜。時有利不利，雖賢欲奚為。
但當勵前操，富貴非公誰。
[頁]卷,冊....[3868]345,10
第328筆
　　　　送鄭十校理得洛字　韓愈
　　鄭餘慶子瀚，本名涵，以文宗藩邸時名同，改名瀚。貞元十年進士，
　　長安尉、集賢校理，愈以元和四年六月為都官員外郎、分司東都，涵
　　求告來寧，愈於其行，作詩并序以送之。
相公倦台鼎，分正（一作政）新邑洛。才子富文華，校讎天祿閣。
壽觴佳節過，歸騎春衫薄。鳥哢正交加，楊花共紛泊。
親交（一作交親）誰不羨，去去翔寥廓。
[頁]卷,冊....[3868]345,10
第329筆
　　　　送陸歙州　韓愈
我衣之華兮，我佩之光。陸君之去兮，誰與翱翔。
斂此大惠兮，施於一州。今其去矣，胡不為留。
我作此詩，歌於遠道。無疾其驅，天子有詔。
[頁]卷,冊....[3868]345,10
第330筆
　　　　送汴州監軍俱文珍　韓愈
　　董晉為汴州陳留郡節度使，治汴州，俱文珍為監軍。愈為觀察推官，
　　文珍將如京師，作序并詩送之，此首從外集文內錄入。
奉使羌池靜，臨戎汴水安。沖天鵬翅闊，報國劍鋩寒。
曉日驅征騎，春風詠采蘭。誰言臣子道，忠孝兩全難。
[頁]卷,冊....[3868]345,10
第331筆
　　　　贈崔立之（以下十五首見外集）　韓愈
昔年十日雨，子桑苦寒飢。哀歌坐空室（一作房，一作屋），不怨但自悲。
其友名子輿，忽然憂且思。搴裳觸泥水，裹飯往食之。
入門相對語，天命良不疑。好事漆園吏，書之存雄詞。
千年事已遠，二子情可推。我讀此篇日，正當寒（一作雨）雪時。
吾身固已困，吾友復何為。薄粥不足裹，深泥諒難馳。
曾無子輿事，空賦子桑詩。
[頁]卷,冊....[3869]345,10
第332筆
　　　　海水（一有詩字）　韓愈
海水非不廣，鄧林豈無枝。風波一蕩薄，魚鳥不可依。
海水饒大波，鄧林多驚風。豈無魚與鳥，巨細各不同。
海有吞舟鯨，鄧有垂天鵬。苟非鱗羽大，蕩薄不可能。
我鱗不盈寸，我羽不盈尺。一木有餘陰，一泉有餘澤。
我將辭海水，濯鱗清冷池。我將辭鄧林，刷羽蒙籠枝。
海水非愛廣，鄧林非愛枝。風波亦常事，鱗魚自不宜（一作不自疑）。
我鱗日已大，我羽日已修。風波無所苦，還作鯨鵬遊。
[頁]卷,冊....[3869]345,10
第333筆
　　　　贈河陽李大夫（李芃，河陽節度使。）　韓愈
四海失巢穴，兩都困塵埃。感恩由（由猶古字通）未報，惆悵空一來。
裘破（一作破裘）氣不暖，馬羸（一作羸馬）鳴且哀。主人情更重，空使劍鋒摧。
[頁]卷,冊....[3869]345,10
第334筆
　　　　苦寒歌　韓愈
黃昏苦寒歌，夜半（一作半夜）不能休。豈不有陽春，節歲（一作歲節）聿其周（一作歲聿不其周）。
君何愛重裘，兼味養大賢。冰食葛製神所憐（一作誠可憐），填窗塞戶慎勿出。
暄風暖景明年日。
[頁]卷,冊....[3869]345,10
第335筆
　　　　芍藥歌（一本作王司馬紅芍藥歌）[3869]　韓愈
丈人庭中開好花，更無凡木爭春華。翠莖紅蕊天力與，此恩不屬黃鍾家。
溫馨熟美鮮香起，似笑無言習君子。霜刀翦汝天女勞，何事低頭學桃李。
嬌癡婢子無靈性（一作性靈），競挽春衫來比並。欲將雙頰一睎（一作稀）紅，綠窗磨遍青銅鏡。
一尊春酒甘若飴，丈人此樂無人知。花前醉倒歌者誰，楚狂小子韓退之。
[頁]卷,冊....[3870]345,10
第336筆
　　　　贈徐州族姪（以下十三首見遺集）　韓愈
我年十八九，壯氣起胸中。作書獻雲闕，辭家逐秋蓬。
歲時易遷次，身命多厄窮。一名雖云就，片祿不足充。
今者復何事，卑棲寄徐戎。蕭條資用盡，濩落門巷空。
朝眠未能起，遠懷方鬱悰。擊門者誰子，問言乃吾宗。
自去有奇術，探妙知天工。既往悵何及，將來喜還通。
期我語非佞，當為佐時雍。
[頁]卷,冊....[3870]345,10
第337筆
　　　　嘲鼾睡　韓愈
澹師晝睡時，聲氣一何猥。頑飆吹肥脂，坑谷相嵬磊。
雄哮乍咽絕，每發壯益倍。有如阿鼻尸，長喚忍眾罪。
馬牛驚不食，百鬼聚相待。木枕十字裂，鏡面生痱（音肥）癗（音畾）。
鐵佛聞皺眉，石人戰搖腿。孰云天地仁，吾欲責真宰。
幽尋虱搜耳，猛作濤翻海。太陽不忍明，飛御皆惰怠。
乍如彭與黥，呼冤受葅醢。又如圈中虎，號瘡兼吼餒。
雖令伶倫吹，苦韻難可改。雖令巫咸招，魂爽難復在。
何山有靈藥，療此願與採。

澹公坐臥時，長睡無不穩。吾嘗聞其聲，深慮五藏損。
黃河弄濆薄，梗澀連拙。南帝初舊槌，鑿竅洩混沌。
迥然忽長引，萬丈不可忖。謂言絕於斯，繼出方袞袞。
幽幽寸喉中，草木森苯（音本）（音忖）。盜賊雖狡獪，亡魂敢窺閫。
鴻蒙總合雜，詭譎騁戾很。乍如鬥呶呶，忽若怨懇懇。
賦形苦不同，無路尋根本。何能堙其源，惟有土一畚。

[頁]卷,冊....[3870]345,10
第338筆
　　　　晝月　韓愈
玉碗不磨著泥土，青天孔出白石補。兔入臼藏蛙縮肚，桂樹枯株女閉戶。
陰為陽羞固自古，嗟汝下民或敢侮，戲嘲盜視汝目瞽。
[頁]卷,冊....[3871]345,10
第339筆
　　　　贈張徐州莫辭酒　韓愈
莫辭酒，此會固難同。請看女工機上帛，半作軍人旗上紅。
莫辭酒，誰為君王之爪牙。春雷三月不作響，戰士豈得來還家。
[頁]卷,冊....[3871]345,10
第340筆
　　　　辭唱歌　韓愈
抑逼教唱歌，不解看豔詞。坐中把酒人，豈有歡樂姿。
幸有伶者婦，腰身如柳枝。但令送君酒，如醉如憨癡。
聲自肉中出，使人能逶隨。復遣慳吝者，贈金不皺眉。
豈有長直夫，喉中聲雌雌。君心豈無恥，君豈是女兒。
君教發直言，大聲無休時。君教哭古恨，不肯復吞悲。
乍可阻君意，豔歌難可為。
[頁]卷,冊....[3871]345,10
第341筆
　　　　知音者誠希　韓愈
知音者誠希，念子不能別。行行天未曉，攜酒踏明月。
[頁]卷,冊....[3871]345,10
第342筆
　　　　同竇（牟）韋（執中）尋劉尊師不遇（以同尋師三字為韻，愈分得尋字。）　韓愈
秦客何年駐，仙源此地深。還隨躡鳧騎，來訪馭風襟。
院閉青霞入，松高老鶴尋。猶疑隱形坐，敢起竊桃心。
[頁]卷,冊....[3871]345,10
第343筆
　　　　春雪　韓愈
片片驅鴻急，紛紛逐吹斜。到江還作水，著樹漸成花。
越喜飛（一作非）排瘴，胡愁厚（一作原）蓋砂。兼雲封洞口，[3871]助月照天涯。
暝見迷巢鳥，朝逢失轍車。呈豐盡相賀，寧止力耕家。
[頁]卷,冊....[3872]345,10
第344筆
　　　　酬藍田崔丞立之詠雪見寄　韓愈
京城數尺雪，寒氣倍常年。泯泯都無地，茫茫豈是天。
崩奔驚亂射，揮霍訝相纏。不覺侵堂陛，方應折屋椽。
出門愁落道，上馬恐平韉。朝鼓矜凌起，山齋酩酊眠。
吾方嗟此役，君乃詠其妍。冰玉清顏隔。波濤盛句傳。
朝飧思共飯，夜宿憶同氈。舉目無非白，雄文乃獨玄。
[頁]卷,冊....[3872]345,10
第345筆
　　　　潭州泊船呈諸公　韓愈
夜寒眠半覺，鼓笛鬧嘈嘈。暗浪舂樓堞，驚風破竹篙。
主人看使範（一作帆，去聲），客子讀離騷。聞道松醪賤，何須吝錯刀。
[頁]卷,冊....[3872]345,10
第346筆
　　　　飲城南道邊古墓上逢中丞過贈禮部衛員外少室張道士　韓愈
偶上城南土骨堆，共傾春酒三五杯。為逢桃樹相料（音聊）理，不覺中丞喝道來。
[頁]卷,冊....[3872]345,10
第347筆
　　　　池上絮　韓愈
池上無風有落暉，楊花晴後自飛飛。為將纖質凌清鏡，溼卻無窮不得歸。
[頁]卷,冊....[3872]345,10
第348筆
　　　　贈賈島（以下二首見萬首絕句）　韓愈
孟郊死葬北邙山，從此風雲得暫閒。天恐文章渾斷絕，更生賈島著人間。
[頁]卷,冊....[3872]345,10
第349筆
　　　　贈譯經僧　韓愈
萬里休言道路賒，有誰教汝度流沙。只今中國方多事，不用無端更亂華。
[頁]卷,冊....[3872]345,10