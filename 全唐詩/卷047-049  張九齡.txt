第1筆
　　　　奉和聖製燭龍齋祭　張九齡
上帝臨下，鑒亦有光。孰云陰騭，惟聖克彰。
六月徂暑，四郊愆陽。我后其勤，告于壇場。
精意允溢，群靈鼓舞。蔚兮朝雲，沛然時雨。
雨我原田，亦既有年。燭龍煌煌，明宗報祀。
于以助之，天人帝子。聞詩有訓，國風茲始。
[頁]卷,冊....[563]47,2
第2筆
　　　　奉和聖製喜雨　張九齡
艱我稼穡，載育載亭。隨物應之，曷聖與靈。
謂我何憑，惟德之馨。誰云天遠，以誠必至。
太清無雲，羲和頓轡。于斯烝人，瞻彼非覬。
陰冥倏忽，沛澤咸洎。何以致之，我后之感。
無皋無隰，黍稷黯黯。無卉無木，[563]敷芬黮黤。
黃龍勿來，鳴鳥不思。人和年豐，皇心則怡。
豈與周宣，雲漢徒詩。
[頁]卷,冊....[564]47,2
第3筆
　　　　南郊文武出入舒和之樂　張九齡
祝史辭正，人神慶。福以德昭，享以誠接。
六變云備，百禮斯浹。祀事孔明，祚流萬葉。
[頁]卷,冊....[564]47,2
第4筆
　　　　奉和聖製幸晉陽宮　張九齡
隋季失天策，萬方罹凶殘。皇祖稱義旗，三靈皆獲安。
聖期將（一作朝特）申錫，王業成艱難。盜移未改命，曆在終履端。
彼汾惟帝鄉，雄都信鬱盤。一月朔巡狩，群后陪清鑾。
霸跡在沛庭，舊儀睹漢官。唐風思何深，舜典敷更寬。
戶蒙枌榆復，邑爭牛酒歡。緬惟翦商後，豈獨微禹歎。
三后既在天，萬年斯不刊。尊祖實我皇，天文皆仰觀。
[頁]卷,冊....[564]47,2
第5筆
　　　　奉和聖製次成皋先聖擒建德之所　張九齡
天命誠有集，王業初惟艱。翦商自文祖，夷項在茲山。
地識斬蛇處，河臨飲馬間。威加昔運往，澤流今聖還。
尊祖頌先烈，賡歌安用攀。紹成即我后，封岱出天關。
[頁]卷,冊....[564]47,2
第6筆
　　　　奉和聖製賜諸州刺史以題座右　張九齡
聖人合天德，洪覆在元元。每勞蒼生念，不以黃屋尊。
興化俟群辟，擇賢守列藩。得人此為盛，咨岳今復存。
降鑒引君道，殷勤啟政門。容光無不照，有象必為言。
成憲知所奉，政理歸其根。肅肅稟玄猷，煌煌戒朱軒。
豈徒任遇重，兼爾宴錫繁。載聞勵臣節，持答明主恩。
[頁]卷,冊....[564]47,2
第7筆
　　　　奉和聖製送十道採訪使及朝集使[564]　張九齡
三年一上計，萬國趨河洛。課最力已陳，賞延恩復博。
垂衣深共理，改瑟其咸若。首路迴竹符，分鑣揚木鐸。
戒程有攸往，詔餞無淹泊。昭晰動天文，殷勤在人瘼。
持久望茲念，克終期所託。行矣當自強，春耕庶秋穫。
[頁]卷,冊....[565]47,2
第8筆
　　　　奉和聖製謁玄元皇帝廟齋　張九齡
興運昔有感，建祠北山巔。雲雷初締構，日月今悠然。
紫氣尚蓊鬱，玄元如在焉。迨茲事追遠，輪奐復增鮮。
洞府香林處，齋壇清漢邊。吾君乃尊祖，夙駕此留連。
樂動人神會，鐘成律度圓。笙歌下鸞鶴，芝朮萃靈仙。
曾是福黎庶，豈唯味虛玄。賡歌徒有作，微薄謝昭宣。
[頁]卷,冊....[565]47,2
第9筆
　　　　巫山高　張九齡
巫山與天近，煙景長青熒。此中楚王夢，夢得神女靈。
神女去已久，雲雨空冥冥。唯有巴猿嘯，哀音不可聽。
[頁]卷,冊....[565]47,2
第10筆
　　　　和黃門盧監望秦始皇陵　張九齡
秦帝始求仙，驪山何遽卜。中年既無效，茲地所宜復。
徒役如雷奔，珍怪亦雲蓄。黔首無寄命，赭衣相追逐。
人怨神亦怒，身死宗遂覆。土崩失天下，龍鬥入函谷。
國為項籍屠，君同華元戮。始掘既由楚，終焚乃因牧。
上宰議揚賢，中阿感桓速。一聞過秦論，載懷空杼軸。
[頁]卷,冊....[565]47,2
第11筆
　　　　酬周判官巡至始興會改祕書少監見貽之作兼呈耿廣州　張九齡
惟昔遷樂土，迨今已重世。陰慶荷先德，素風慚後裔。
唯益梓桑恭，豈稟山川麗。于時初自勉，揆己無兼[565]濟。
瘠土資勞力，良書啟蒙蔽。一探石室文，再擢金門第。
既起南宮草，復掌西掖制。過舉及小人，便蕃在中歲。
亞司河海秩，轉牧江湖澨。勿謂符竹輕，但覺涓塵細。
一麾尚云忝，十駕宜求稅。心息已如灰，跡牽且為贅。
忽捧天書委，將革海隅弊。朝聞循誠節，夕飲蒙瘴癘。
義疾恥無勇，盜憎攻亦銳。葵藿是傾心，豺狼何反噬。
履險甘所受，勞賢恧相曳。攬轡但荒服，循陔便私第。
嘉慶始獲申，恩華復相繼。無庸我先舉，同事君猶滯。
當推奉使績，且結拜親契。更延懷安旨，曾是慮危際。
善謀雖若茲，至理焉可替。所仗有神道，況承明主惠。
[頁]卷,冊....[566]47,2
第12筆
　　　　和吏部李侍郎見示秋夜望月憶諸侍郎之什其卒章有前後行之戲因命僕繼作　張九齡
清秋發高興，涼月復閒宵。光逐露華滿，情因水鏡搖。
同時亦所見，異路無相招。美景向空盡，歡言隨事銷。
忽聽金華作，誠如玉律調。南宮尚為後，東觀何其遼。
名數雖云隔，風期幸未遙。今來重餘論，懷此更終朝。
[頁]卷,冊....[566]47,2
第13筆
　　　　登南嶽事畢謁司馬道士　張九齡
將命祈靈嶽，迴策詣真士。絕跡尋一徑，異香聞數里。
分庭八桂樹，肅容兩童子。入室希把袖，登床願啟齒。
誘我棄智訣，迨茲長生理。吸精反自然，鍊藥求不死。
斯言眇霄漢，顧余嬰紛滓。相去九牛毛，慚歎知何已。
[頁]卷,冊....[566]47,2
第14筆
　　　　九月九日登龍山[566]　張九齡
郡庭常窘束，涼野求昭曠。楚客凜秋時，桓公舊臺上。
清明風日好，歷落江山望。極遠何蕭條，中留坐惆悵。
東彌夏首闊，西拒荊門壯。夷險雖異時，古今豈殊狀。
先賢杳不接，故老猶可訪。投弔傷昔人，揮斤感前匠。
自為本疏散，未始忘幽尚。際會非有欲，往來是無妄。
為邦復多幸，去國殊遷放。且汎籬下菊，還聆郢中唱。
灌園亦何為，於陵乃逃相。
[頁]卷,冊....[567]47,2
第15筆
　　　　登郡城南樓　張九齡
閉閣幸無事，登樓聊永日。雲霞千里開，洲渚萬形出。
澹澹澄江漫，飛飛度鳥疾。邑人半艫艦，津樹多楓橘。
感別時已屢，憑眺情非一。遠懷不我同，孤興與誰悉。
平生本單緒，邂逅承優秩。謬忝為邦寄，多慚理人術。
駑鉛雖自勉，倉廩素非實。陳力倘無效，謝病從芝朮。
[頁]卷,冊....[567]47,2
第16筆
　　　　歲初巡屬縣登高安南樓言懷　張九齡
山城本孤峻，憑高結層軒。江氣偏宜早，林英粲已繁。
餘滋含宿霽，眾妍在朝暾。拂衣釋簿領，伏檻遺紛喧。
深俯東溪澳，遠延南山樊。歸雲納前嶺，去鳥投遙村。
目盡有餘意，心惻不可諼。朅來彭蠡澤，載經敷淺原。
春及但生思，時哉無與言。不才叨過舉，唯力酬明恩。
美化猶寂蔑，迅節徒飛奔。雖無成立效，庶以去思論。
行復徇孤跡，亦云吾道存。
[頁]卷,冊....[567]47,2
第17筆
　　　　秋晚登樓望南江入始興郡路　張九齡
潦收沙衍出，霜降天宇晶。伏檻一長眺，津途多遠情。
思來江山外，望盡煙雲生。滔滔不自辨，役役且何成。
我來颯衰鬢，孰云飄華纓。櫪馬苦踡跼，籠禽念遐征。
歲陰向晼晚，日夕空屏營。物生貴得性，身累由[567]近名。
內顧覺今是，追歎何時平。
[頁]卷,冊....[568]47,2
第18筆
　　　　登古陽雲臺　張九齡
庭樹日衰颯，風霜未云已。駕言遣憂思，乘興求相似。
楚國茲故都，蘭臺有餘址。傳聞襄王世，仍立巫山祀。
方此全盛時，豈無嬋娟子。色荒神女至，魂蕩宮觀啟。
蔓草今如積，朝雲為誰起。
[頁]卷,冊....[568]47,2
第19筆
　　　　與生公尋幽居處　張九齡
同方久厭俗，相與事遐討。及此雲山去，窅然巖徑好。
疑入武陵源，如逢漢陰老。清諧欣有得，幽閒欻盈抱。
我本玉階侍，偶訪金仙道。茲焉求卜築，所過皆神造。
歲晚林始敷，日晏崖方杲。不種綠嶺竹，豈植臨潭草。
即途可淹留，隨日成黼藻。期為靜者說，曾是終焉保。
今為簡書畏，祗令歸思浩。
[頁]卷,冊....[568]47,2
第20筆
　　　　與生公遊石窟山　張九齡
探祕孰云遠，忘懷復爾同。日尋高深意，宛是神仙中。
躋險搆靈室，詭制非人功。潛洞黝無底，殊庭忽似夢。
豈如武安鑿，自若茅山通。造物良有寄，嬉遊迺愜衷。
猶希咽玉液，從此昇雲空。咄咄共攜手，泠然且馭風。
[頁]卷,冊....[568]47,2
第21筆
　　　　郡舍南有園畦雜樹聊以永日　張九齡
為郡久無補，越鄉空復深。苟能秉素節，安用叨華簪。
卻步園畦裏，追吾野逸心。形骸拘俗吏，光景賴閒林。
內訟誠知止，外言猶匪忱。成蹊謝李徑，衛足感葵陰。
榮達豈不偉，孤生非所任。江城何寂歷，秋樹亦蕭森。
下有北流水，上有南飛禽。我願從歸翼，無然坐自沈。
[頁]卷,冊....[568]47,2
第22筆
　　　　臨泛東湖（時任洪州）　張九齡
郡庭日休暇，湖曲邀勝踐。樂職在中和，靈（一作虛）心挹上善。
乘流坐清曠，舉目眺悠緬。林與西山重，雲因北風卷。
晶明畫不逮，陰影鏡無辨。晚秀復芬敷，秋光更遙衍。
萬族紛可佳，一遊豈能展。羇孤忝邦牧，顧己非時選。
梁（一作長）公世不容，長孺心亦褊。永念出籠縶，常思退疲蹇。
歲徂風露嚴，日恐蘭苕（一作若）剪。佳辰不可得，良會何其鮮。
罷興還江城，閉關聊自遣。
[頁]卷,冊....[569]47,2
第23筆
　　　　始興南山下有林泉嘗卜居焉荊州臥病有懷此地　張九齡
出處各有在，何者為陸沈。幸無迫賤事，聊可袪迷襟。
世路少夷坦，孟門未嶇嶔。多慚入火術，常惕履冰心。
一跌不自保，萬全焉可尋。行行念歸路，眇眇惜光陰。
浮生如過隙，先達已吾箴。敢忘丘山施，亦云年病侵。
力衰在所養，時謝良不任。但憶舊棲息，願言遂窺臨。
雲間日孤秀，山下面清深。蘿蔦自為幄，風泉何必琴。
歸此老吾老，還當日千金。
[頁]卷,冊....[569]47,2
第24筆
　　　　晨坐齋中偶而成詠　張九齡
寒露潔秋空，遙山紛在矚。孤頂乍修聳，微雲復相續。
人茲賞地偏，鳥亦愛林旭。結念憑幽遠，撫躬曷羈束。
仰霄謝逸翰，臨路嗟疲足。徂歲方暌攜，歸心亟躑躅。
休閒倘有素，豈負南山曲。
[頁]卷,冊....[569]47,2
第25筆
　　　　詠史　張九齡
大德始無頗，中智是所是。居然已不一，況乃務相詭。
小道致泥難，巧言因萋毀。穰侯或見遲，蘇生得陰揣。
輕既長沙傅，重亦邊郡徙。勢傾不幸然，跡在胡寧爾。
滄溟所為大，江漢日來委。灃（一作澄）水雖復清，[569]魚鱉豈游此。
賢哉有小白，讎中有管氏。若人不世生，悠悠多如彼。
[頁]卷,冊....[570]47,2
第26筆
　　　　龍門旬宴得月字韻　張九齡
恩華逐芳歲，形勝兼韶月。中席傍魚潭，前山倚龍闕。
花迎妙妓至，鳥避仙舟發。宴賞（一作衎）良在茲，再來情不歇。
[頁]卷,冊....[570]47,2
第27筆
　　　　驪山下逍遙公舊居游集　張九齡
君子體清尚，歸處有兼資。雖然經濟日，無忘幽棲時。
卜居舊何所，休澣嘗來茲。岑寂罕人至，幽（一作高）深獲我思。
松澗聆遺風，蘭林覽餘滋。往事誠已矣，道存猶可追。
遺子後黃金，作歌先紫芝。明德有自來，奕世皆秉彝。
豈與磻溪老，崛起周太師。我心希碩人，逮此問元龜。
怊悵既懷遠，沈吟亦省私。已云寵祿過，況在華髮衰。
軒蓋有迷復，丘壑無磷緇。感物重所懷，何但止足斯。
[頁]卷,冊....[570]47,2
第28筆
　　　　雜詩五首　張九齡
孤桐亦胡為，百尺傍無枝。疏陰不自覆，修幹欲何施。
高岡地復迥，弱植風屢吹。凡鳥已相噪，鳳皇安得知。

蘿蔦必有託，風霜不能落。酷在蘭將蕙，甘從葵與藿。
運命雖為宰，寒暑自回薄。悠悠天地間，委順無不樂。

良辰不可遇，心賞更蹉跎。終日塊然坐，有時勞者歌。
庭前攬芳蕙，江上託微波。路遠無能達，憂情空復多。
[570]
湘水弔靈妃，斑竹為情緒。漢水訪遊女，解佩欲誰與。
同心不可見，異路空延佇。浦上青楓林，津傍白沙渚。
行吟至落日，坐望祗愁予。神物亦豈孤，佳期竟何許。

木直幾自寇，石堅亦他攻。何言為用薄，而與火膏同。
物類（一作累）有固然，誰能取徑通。纖纖良田草，靡靡唯從風。
日夜沐甘澤，春秋等芳叢。生性苟不夭，香臭誰為中。
道家貴至柔，儒生何固窮。終始行一意，無乃過愚公。

[頁]卷,冊....[571]47,2
第29筆
　　　　感遇十二首　張九齡
蘭葉（一作蕊）春葳蕤，桂華秋皎潔。欣欣此生意，自爾為佳節。
誰知林棲者，聞風坐相（一作見）悅。草木有本（一作本無）心，何求美人折。

幽林歸獨臥，滯慮洗孤清。持此謝高鳥，因之傳遠情。
日夕懷空意，人誰感至精。飛沈理自隔，何所慰吾誠。

魚游樂深池，鳥棲欲高枝。嗟爾蜉蝣羽，薨薨亦何為。
有生豈不化，所感奚若斯。神理日微滅，吾心安得知。
浩歎楊朱子，徒然泣路岐。

孤鴻海上來，池潢不敢顧。側見雙翠鳥，巢在三珠樹。
矯矯珍木巔，得無金丸懼。美服患人指，高明逼神惡。
今我遊冥冥，弋者何所慕。

吳越數千里，夢寐今夕見。形骸非我親，衾枕即鄉縣。
化蝶猶不識，川魚安可羨。海上有仙山，歸期覺神變。
[571]
西日下山隱，北風乘夕流。燕雀感昏旦，簷楹呼匹儔。
鴻鵠雖自遠，哀音非所求。貴人棄疵賤，下士嘗殷憂。
眾情累外物，恕己忘內修。感歎長如此，使我心悠悠。

江南有丹橘，經冬猶綠林。豈伊地氣暖，自有歲寒心。
可以薦嘉客，奈何阻重深。運命唯所遇，循環不可尋。
徒言樹桃李，此木豈無陰。

永日徒離憂，臨風懷蹇修。美人何處所，孤客空悠悠。
青鳥跂不至，朱鱉誰云浮。夜分起躑躅，時逝曷淹留。

抱影吟中夜，誰聞此歎息。美人適異方，庭樹含幽色。
白雲愁不見，滄海飛無翼。鳳皇一朝來，竹花斯可食。

漢上有游女，求思安可得。袖中一札書，欲寄雙飛翼。
冥冥愁不見，耿耿徒緘憶。紫蘭秀空蹊，皓露奪幽色。
馨香歲欲晚，感歎情何極。白雲在南山，日暮長太息。

我有異鄉憶，宛在雲溶溶。憑此目不覯，要之心所鍾。
但欲附高鳥，安敢攀飛龍。至精無感遇，悲惋填心胸。
歸來扣寂寞，人願天豈從。

閉門跡群化，憑林結所思。嘯歎此寒木，疇昔乃芳蕤。
朝陽鳳安在，日暮蟬獨悲。浩思極中夜，深嗟欲待誰。
所懷誠已矣，既往不可追。鼎食非吾事，雲仙嘗我期。
胡越方杳杳，車馬何遲遲。天壞一何異，幽嘿臥簾帷。

[頁]卷,冊....[572]47,2
第30筆
　　　　江上遇疾風[572]　張九齡
疾風江上起，鼓怒揚煙埃。白晝晦如夕，洪濤聲若雷。
投林鳥鎩羽，入浦魚曝鰓。瓦飛屋且發，帆快檣已摧。
不知天地氣，何為此喧豗。
[頁]卷,冊....[573]47,2
第32筆
　　　　湘中作　張九齡
湘流繞南嶽，絕目轉青青。懷祿未能已，瞻途屢所經。
煙嶼宜春望，林猿莫夜聽。永路日多緒，孤舟天復冥。
浮沒從此去，嗟嗟勞我形。
[頁]卷,冊....[573]47,2
第33筆
　　　　彭蠡湖上　張九齡
沿涉經大湖，湖流多行泆。決晨趨北渚，逗浦已西日。
所適雖淹曠，中流且閒逸。瑰詭良復多，感見乃非一。
廬山直陽滸，孤石當陰術。一水雲際飛，數峰湖心出。
象類何交虯，形言豈深悉。且知皆自然，高下無相恤。
[頁]卷,冊....[573]47,2
第34筆
　　　　入廬山仰望瀑布水　張九齡
絕頂有懸泉，喧喧出煙杪。不知幾時歲，但見無昏曉。
閃閃青崖落，鮮鮮白日皎。灑流溼行雲，濺沫驚飛[573]鳥。
雷吼何噴薄，箭馳入窈窕。昔聞山下蒙，今乃林巒表。
物情有詭激，坤元曷紛矯。默然置此去，變化誰能了。
[頁]卷,冊....[574]47,2
第35筆
　　　　出為豫章郡途次廬山東巖下　張九齡
茲山鎮何所，乃在澄湖陰。下有蛟螭伏，上與虹蜺尋。
靈仙未始曠，窟宅何其深。雙闕出雲峙，三宮入煙沈。
攀崖猶昔境，種杏非舊林。想像終古跡，惆悵獨往心。
紛吾嬰世網，數載忝朝簪。孤根自靡託，量力況不任。
多謝周身防，常恐橫議侵。豈匪鵷鴻列，惕如泉壑臨。
迨茲刺江郡，來此滌塵襟。有趣逢樵客，忘懷狎野禽。
棲閒義未果，用拙歡在今。願言答休命，歸事丘中琴。
[頁]卷,冊....[574]47,2
第36筆
　　　　巡屬縣道中作　張九齡
春令夙所奉，駕言遵此行。途中卻郡掾，林下招村氓。
至邑無紛劇，來人但歡迎。豈伊念邦政，爾實在時清。
短才濫符竹，弱歲起柴荊。再入江村道，永懷山藪情。
矧逢陽節獻，默聽時禽鳴。跡與素心別，感從幽思盈。
流芳日不待，夙志蹇無成。知命且何欲，所圖唯退耕。
華簪極身泰，衰鬢慚木榮。苟得不可遂，吾其謝世嬰。
[頁]卷,冊....[574]47,2
第37筆
　　　　夏日奉使南海在道中作　張九齡
緬然萬里路，赫曦三伏時。飛走逃深林，流爍恐生疵。
行李豈無苦，而我方自怡。肅事誠在公，拜慶遂及私。
展力慚淺效，銜恩感深慈。且欲湯火蹈，況無鬼神欺。
朝發高山阿，夕濟長江湄。秋瘴寧我毒，夏水胡不夷。
信知道存者，但問心所之。呂梁有出入，乃覺非虛詞。
[頁]卷,冊....[574]47,2
第38筆
　　　　巡按自灕水南行　張九齡
理棹雖云遠，飲冰寧有惜。況乃佳山川，怡然傲潭石。
奇峰岌前轉，茂樹隈中積。猿鳥聲自呼，風泉氣相激。
目因詭容逆，心與清暉滌。紛吾謬執簡，行郡將移檄。
即事聊獨歡，素懷豈兼適。悠悠詠靡監，庶以窮日夕。
[頁]卷,冊....[575]47,2
第39筆
　　　　使還都湘東作　張九齡
倉庚昨歸候，陽鳥今去時。感物遽如此，勞生安可思。
養真無上格，圖進豈前期。清節往來苦，壯容離別衰。
盛明非不遇，弱操自云私。孤楫清川泊，征衣寒露滋。
風朝津樹落，日夕嶺猿悲。牽役而無悔，坐愁祗自怡。
當須報恩已，終爾謝塵緇。
[頁]卷,冊....[575]47,2
第40筆
　　　　冬中至玉泉山寺屬窮陰冰閉崖谷無色及仲春行縣復往焉故有此作　張九齡
靈境信幽絕，芳時重暄妍。再來及茲勝，一遇非無緣。
萬木柔可結，千花敷欲然。松間鳴好鳥，竹下流清泉。
石壁開精舍，金光照法筵。真空本自寂，假有聊相宣。
復此灰心者，仍追巢頂禪。簡書雖有畏，身世亦相（一作俱）捐。
[頁]卷,冊....[575]47,2
第41筆
　　　　郢城西北有大古冢數十觀其封域多是楚時諸王而年代久遠不復可識唯直西有樊妃冢因後人為植松柏故行路盡知之　張九齡
蘋藻生南澗，蕙蘭秀中林。嘉名有所在，芳氣無幽深。
楚子初逞志，樊妃嘗獻箴。能令更擇士，非直罷從禽。
舊國皆湮滅，先王亦莫尋。唯傳賢媛隴，猶結後人心。
牢落山川意，蕭疏松柏陰。破牆時直上，荒徑或[575]斜侵。
惠問終不絕，風流獨至今。千春思窈窕，黃鳥復哀音。
[頁]卷,冊....[576]47,2
第42筆
　　　　荊州作二首　張九齡
先達志其大，求意不約文。士伸在知己，已況仕於君。
微誠夙所尚，細故不足云。時來忽易失，事往良難分。
顧念凡近姿，焉欲殊常勳。亦以行則是，豈必素有聞。
千慮且猶失，萬緒何其紛。進士苟非黨，免相安得群。
眾口金可鑠，孤心絲共棼。意忠杖朋信，語勇同敗軍。
古劍徒有氣，幽蘭祗自薰。高秩向所忝，於義如浮雲。

千載一遭遇，往賢所至難。問余奚為者，無階忽上摶。
明聖不世出，翼亮非苟安。崇高自有配，孤陋何足干。
遇恩一時來，竊位三歲寒。誰謂誠不盡，知窮力亦殫。
雖至負乘寇，初無挾術鑽。浩蕩出江湖，翻覆如波瀾。
心傷不材樹，自念獨飛翰。徇義在匹夫，報恩猶一餐。
況乃山海澤，效無毫髮端。內訟已慚沮，積毀今摧殘。
胡為復惕思，傷鳥畏虛彈。

[頁]卷,冊....[576]47,2
第43筆
　　　　在郡秋懷二首　張九齡
秋風入前林，蕭瑟鳴高（一作寒）枝。寂寞遊子思，寤歎何人知。
宦成名不立，志存歲已馳。五十而無聞，古人深所疵。
平生去外飾，直道如不羈。未得操割效，忽復寒暑移。
物情自古然，身退毀亦隨。悠悠滄江渚，望望白雲涯。
露下霜且降，澤中草離披。蘭艾若不分，安用馨香為。

庭蕪生白露，歲候感遐心。策蹇慚遠途，巢枝思故林。
小人恐致寇，終日如臨深。魚鳥好自逸，池籠安所欽。
掛冠東都門，采蕨南山岑。議道誠愧昔，覽分還愜今。
憮然憂成老，空爾白頭吟。

[頁]卷,冊....[576]47,2
第44筆
　　　　忝官二十年盡在內職及為郡嘗積戀因賦詩焉　張九齡
江流去朝宗，晝夜茲不舍。仲尼在川上，子牟存闕下。
聖達有由然，孰是無心者。一郡苟能化，百城豈云寡。
愛禮誰為羊，戀主吾猶馬。感初時不載，思奮翼無假。
閒宇常自閉，沈心何用寫。攬衣步前庭，登陴臨曠野。
白水生迢遞，清風寄瀟灑。願言采芳澤，終朝不盈把。
[頁]卷,冊....[577]47,2
第45筆
　　　　二弟宰邑南海見群雁南飛因成詠以寄　張九齡
鴻雁自北來，嗷嗷度煙景。常懷稻粱惠，豈憚江山永。
小大每相從，羽毛當自整。雙鳧侶晨泛，獨鶴參宵警。
為我更南飛，因書至梅嶺。
[頁]卷,冊....[577]47,2
第46筆
　　　　將發還鄉示諸弟　張九齡
歲陽亦頹止，林意日蕭摵。云胡當此時，緬邁復為客。
至愛孰能捨，名義來相迫。負德良不貲，輸誠靡所惜。
一木逢廈構，纖塵願山益。無力主君恩，寧利客卿璧。
去去榮歸養，憮然歎行役。
[頁]卷,冊....[577]47,2
第47筆
　　　　敘懷二首　張九齡
弱歲讀群史，抗跡追古人。被褐有懷玉，佩印從負薪。
志合豈兄弟，道行無賤貧。孤根亦何賴，感激此為鄰。

晚節從卑秩，岐路良非一。既聞持兩端，復見挾三術。
木瓜誠有報，玉楮論無實。已矣直躬者，平生壯圖失。
去去勿重陳，歸來茹芝朮。
[頁]卷,冊....[577]47,2
第48筆
　　　　題畫山水障[577]　張九齡
心累猶不盡，果為物外牽。偶因耳目好，復假丹青妍。
嘗抱野間意，而迫區中緣。塵事固已矣，秉意終不遷。
良工適我願，妙墨揮巖泉。變化合群有，高深侔自然。
置陳北堂上，倣像南山前。靜無戶庭出，行已茲地偏。
萱草憂可樹，合歡忿益蠲。所因本微物，況乃憑幽筌。
言象會自泯，意色聊自宣。對玩有佳趣，使我心渺綿。
[頁]卷,冊....[578]47,2
第49筆
　　　　奉和聖製瑞雪篇　張九齡
萬年春，三朝日，上御明臺旅庭實。初瑞雪兮霏微，
俄同雲兮蒙密。此時騷切陰風生，先過金殿有餘清。信宿嬋娟飛雪度，
能使玉人俱掩嫮。皓皓樓前月初白，紛紛陌上塵皆素。昨訝驕陽積數旬，
始知和氣待迎新。匪惟在人利，曾是扶（一作占）天意，天意豈云遙。
雪下不崇朝，皇情玩無斁。雪委方盈尺，草樹紛早榮。
京坻宛先積，君恩誠謂何。歲稔復人和，預數斯箱慶。
應如此雪多，朝冕旒兮載悅。想籉笠兮農節，倚瑤琴兮或歌。
續薰風兮瑞雪。福浸昌，應尤盛，瑞雪年年常感聖。
願以柏梁作，長為柳花詠。
[頁]卷,冊....[578]47,2
第50筆
　　　　奉和聖製溫泉歌　張九齡
有時神物待聖人，去後湯還冷，來時樹亦春。金茲十月自東歸，
羽旆逶迤上翠微。溫谷蔥蔥佳氣色，離宮奕奕光輝。臨渭川，
近天邑。浴日溫泉復在茲，群仙洞府那相及。吾君利物心，
玄澤浸蒼黔。漸漬神湯無疾苦，薰歌一曲感人深。
[頁]卷,冊....[578]47,2
第51筆
　　　　南郊太尉酌獻武舞作凱安之樂　張九齡
馨香惟后德，明命光天保。肅祀崇聖靈，陳信表黃道。
玉戚初蹈厲，金匏既靜好。介福何穰穰，精誠格穹昊。
[頁]卷,冊....[578]47,2
第52筆
　　　　奉和聖製經孔子舊宅　張九齡
孔門太山下，不見登封時。徒有先王法，今為明主思。
恩加萬乘幸，禮致一牢祠。舊宅千年外，光華空在茲。
[頁]卷,冊....[579]48,2
第53筆
　　　　奉和聖製次瓊嶽韻　張九齡
山祇亦望幸，雲雨見靈心。嶽館逢朝霽，關門解宿陰。
咸京天上近，清渭日邊臨。我武因冬狩，何言是即禽。
[頁]卷,冊....[579]48,2
第54筆
　　　　奉和聖製送李尚書入蜀　張九齡
眷言感忠義，何有間山川。徇節今如此，離情空復然。
皇心在勤恤，德澤委昭宣。周月成功後，明年或勞還。
[頁]卷,冊....[579]48,2
第55筆
　　　　奉和聖製初出洛城　張九齡
東土淹龍駕，西人望翠華。山川祗詢物，宮觀豈為家。
十月回星斗，千官捧日車。洛陽無怨思，巡幸更非賒。
[頁]卷,冊....[579]48,2
第56筆
　　　　奉和聖製途次陝州作　張九齡
馳道當河陝，陳詩問國風。川原三晉別，襟帶兩京同。
後殿函關盡，前旌闕塞通。行看洛陽陌，光景麗天中。
[頁]卷,冊....[580]48,2
第57筆
　　　　敕賜寧王池宴　張九齡
賢王有池館，明主賜春遊。淑氣林間發，恩光水上浮。
徒慚（一作參）和鼎地，終謝巨（一作濟）川舟。皇澤空如此，輕生莫可酬。
[頁]卷,冊....[580]48,2
第58筆
　　　　天津橋東旬宴得歌字韻　張九齡
清洛象天河，東流形勝多。朝來逢宴喜，春盡卻妍和。
泉鮪歡時躍，林鶯醉裏歌。賜恩頻若此，為樂奈人何。
[頁]卷,冊....[580]48,2
第59筆
　　　　上陽水窗旬宴得移字韻　張九齡
河漢非應到，汀洲忽在斯。仍逢帝樂下，如逐海槎窺。
春賞時將換，皇恩歲不移。今朝遊宴所，莫比天泉池。
[頁]卷,冊....[580]48,2
第60筆
　　　　折楊柳　張九齡
纖纖折楊柳，持此寄情人。一枝何足貴，憐是故園春。
遲景那能久，芳菲不及新。更愁征戍客，容鬢老邊塵。
[頁]卷,冊....[580]48,2
第61筆
　　　　剪綵[580]　張九齡
詫女矜容色，為花不讓春。既爭芳意早，誰待物華真。
葉作參差發，枝從點綴新。自然無限態，長在豔陽晨。
[頁]卷,冊....[581]48,2
第62筆
　　　　和崔黃門寓直夜聽蟬之作　張九齡
蟬嘶玉樹枝，向夕惠風吹。幸入連宵聽，應緣飲露知。
思深秋欲近，聲靜夜相宜。不是黃金飾，清香徒爾為。
[頁]卷,冊....[581]48,2
第63筆
　　　　和姚令公從幸溫湯喜雪　張九齡
萬乘飛黃馬，千金狐白裘。正逢銀霰積，如向玉京遊。
瑞色鋪馳道，花文拂綵旒。還聞吉甫頌，不共郢歌儔。
[頁]卷,冊....[581]48,2
第64筆
　　　　立春日晨起對積雪　張九齡
忽對林亭雪，瑤華處處開。今年迎氣始，昨夜伴春回。
玉潤窗前竹，花繁院裏梅。東郊齋祭所，應見五神來。
[頁]卷,冊....[581]48,2
第65筆
　　　　三月三日申王園亭宴集　張九齡
稽亭追往事，睢苑勝前聞。飛閣凌芳樹，華池落綵雲。
藉草人留酌，銜花鳥赴群。向來同賞處，惟恨碧林曛。
[頁]卷,冊....[581]48,2
第66筆
　　　　三月三日登龍山　張九齡
伊川與灞津，今日祓除人。豈似龍山上，還同湘水濱。
衰顏憂更老，淑景望非春。禊飲豈吾事，聊將偶俗[581]塵。
[頁]卷,冊....[582]48,2
第67筆
　　　　和王司馬折梅寄京邑昆弟　張九齡
離別念同嬉，芬榮欲共持。獨攀南國樹，遙寄北風時。
林惜迎春早，花愁去日遲。還聞折梅處，更有棣華詩。
[頁]卷,冊....[582]48,2
第68筆
　　　　晚霽登王六東閣　張九齡
試上江樓望，初逢山雨晴。連空青嶂合，向晚白雲生。
彼美要殊觀，蕭條見遠情。情來不可極，日暮水流清。
[頁]卷,冊....[582]48,2
第69筆
　　　　蘇侍郎紫薇庭各賦一物得芍藥　張九齡
仙禁生紅藥，微芳不自持。幸因清切地，還遇豔陽時。
名見桐君籙，香聞鄭國詩。孤根若可用，非直愛華滋。
[頁]卷,冊....[582]48,2
第70筆
　　　　和黃門盧侍御詠竹　張九齡
清切紫庭垂，葳蕤防露枝。色無玄月變，聲有惠風吹。
高節人相重，虛心世所知。鳳皇佳可食，一去一來儀。
[頁]卷,冊....[582]48,2
第71筆
　　　　和韋尚書答梓州兄南亭宴集　張九齡
棠棣聞餘興，烏衣有舊遊。門前杜城陌，池上曲江流。
暇日嘗繁會，清風詠阻修。始知西峙嶽，同氣此相求。（陸平原贈弟，有子為東峙嶽之句。）
[頁]卷,冊....[582]48,2
第72筆
　　　　答陳拾遺贈竹簪　張九齡
與君嘗此志，因物復知心。遺我龍鍾節，非無玳瑁簪。
幽素宜相重，雕華豈所任。為君安首飾，懷此代兼金。
[頁]卷,冊....[583]48,2
第73筆
　　　　贈澧陽韋明府　張九齡
君有百鍊刃，堪斷七重犀。誰開太阿匣，持割武城雞。
竟與尚書佩，遙應天子提。何時遇操宰，當使玉如泥。
[頁]卷,冊....[583]48,2
第74筆
　　　　在洪州答綦毋學士　張九齡
旬雨不愆期，由來自若時。爾無言郡政，吾豈欲天欺。
常念涓塵益，惟歡草樹滋。課成非所擬，人望在東菑。
[頁]卷,冊....[583]48,2
第75筆
　　　　酬王六霽後書懷見示　張九齡
雲雨俱行罷，江天已洞開。炎氛霽後滅，邊緒望中來。
作驥君垂耳，為魚我曝鰓。更憐湘水賦，還是洛陽才。
[頁]卷,冊....[583]48,2
第76筆
　　　　酬王六寒朝見詒　張九齡
賈生流寓日，揚子寂寥時。在物多相背，唯君獨見思。
漁為江上曲，雪作郢中詞。忽枉兼金訊，長懷伐木詩。
[頁]卷,冊....[583]48,2
第77筆
　　　　林亭詠[583]　張九齡
穿築非求麗，幽閒欲寄情。偶懷因壤石，真意在蓬瀛。
苔益山文古，池添竹氣清。從茲果蕭散，無事亦無營。
[頁]卷,冊....[584]48,2
第78筆
　　　　晨出郡舍林下　張九齡
晨興步北林，蕭散一開襟。復見林上月，娟娟猶未沈。
片雲自孤遠，叢篠亦清深。無事由來貴，方知物外心。
[頁]卷,冊....[584]48,2
第79筆
　　　　園中時蔬盡皆鋤理唯秋蘭數本委而不顧彼雖一物有足悲者遂賦二章　張九齡
場藿已成歲，園葵亦向陽。蘭時獨不偶，露節漸無芳。
旨異菁為蓄，甘非蔗有漿。人多利一飽，誰復惜馨香。

幸得不鋤去，孤苗守舊根。無心羨旨蓄，豈欲近名園。
遇賞寧充佩，為生莫礙門。幽林芳意在，非是為人論。

[頁]卷,冊....[584]48,2
第80筆
　　　　林亭寓言　張九齡
林居逢歲晏，遇物使情多。蘅□不時與，芬榮奈汝何。
更憐籬下菊，無如松上蘿。因依自有命，非是隔陽和。
[頁]卷,冊....[584]48,2
第81筆
　　　　送使廣州　張九齡
家在湘源住，君今海嶠行。經過正中道，相送倍為情。
心逐書郵去，形隨世網嬰。因聲謝遠別，緣義不緣名。
[頁]卷,冊....[584]48,2
第82筆
　　　　送姚評事入蜀各賦一物得卜肆　張九齡
蜀嚴化已久，沈冥空所思。嘗聞賣卜處，猶憶下簾時。
驅傳應經此，懷賢倘問之。歸來說往事，歷歷偶心期。
[頁]卷,冊....[585]48,2
第83筆
　　　　送竇校書見餞得雲中辨江樹　張九齡
江水天連色，無涯淨野氛。微明岸傍樹，凌亂渚前雲。
舉棹形徐（一作隨）轉，登艫意漸分。渺茫從此去，空復惜離群。
[頁]卷,冊....[585]48,2
第84筆
　　　　餞王司馬入計同用洲字　張九齡
元僚行上計，舉餞出林丘。忽望題輿遠，空思解榻遊。
別筵鋪柳岸，征棹倚蘆洲。獨歎湘江水，朝宗向北流。
[頁]卷,冊....[585]48,2
第85筆
　　　　東湖臨泛餞王司馬　張九齡
南土秋雖半，東湖草未黃。聊乘風日好，來汎芰荷香。
蘭棹無勞速，菱歌不厭長。忽懷京洛去，難與共清光。
[頁]卷,冊....[585]48,2
第86筆
　　　　餞濟陰梁明府各探一物得荷葉　張九齡
荷葉生幽渚，芳華信在茲。朝朝空此地，采采欲因誰。
但恐星霜改，還將蒲稗衰。懷君美人別，聊以贈心期。
[頁]卷,冊....[585]48,2
第87筆
　　　　餞陳學士還江南同用徵字[585]　張九齡
荷蓧旋江澳，銜杯餞霸陵。別前林鳥息，歸處海煙凝。
風土鄉情接，雲山客念憑。聖朝巖穴選，應待鶴書徵。
[頁]卷,冊....[586]48,2
第88筆
　　　　通化門外送別　張九齡
屢別容華改，長愁意緒微。義將私愛隔，情與故人歸。
薄宦無時賞，勞生有事機。離魂今夕夢，先繞舊林飛。
[頁]卷,冊....[586]48,2
第89筆
　　　　送楊道士往天台　張九齡
鬼谷還成道，天台去學仙。行應松子化，留與世人傳。
此地煙波遠，何時羽駕旋。當須一把袂，城郭共依然。
[頁]卷,冊....[586]48,2
第90筆
　　　　送楊府李功曹　張九齡
平生屬良友，結綬望光輝。何知人事拙，相與宦情非。
別路穿林盡，征帆際海歸。居然已多意，況復兩鄉違。
[頁]卷,冊....[586]48,2
第91筆
　　　　送宛句趙少府　張九齡
解巾行作吏，尊酒謝離居。修竹含清景，華池澹碧虛。
地將幽興愜，人與舊遊疏。林下紛相送，多逢長者車。
[頁]卷,冊....[586]48,2
第92筆
　　　　送韋城李少府　張九齡
送客南昌尉，離亭西候春。野花看欲盡，林鳥聽猶新。
別酒青門路，歸軒白馬津。相知無遠近，萬里尚為[586]鄰。
[頁]卷,冊....[587]48,2
第93筆
　　　　送蘇主簿赴偃師　張九齡
我與文雄別，胡然邑吏（一作使）歸。賢人安下位，鷙鳥欲卑飛。
激節輕華冕，移官徇綵衣。羨君行樂處，從此拜庭闈。
[頁]卷,冊....[587]48,2
第94筆
　　　　送廣州周判官　張九齡
海郡雄蠻落，津亭壯越臺。城隅百雉映，水曲萬家開。
里樹桄榔出，時禽翡翠來。觀風猶未盡，早晚使車回。
[頁]卷,冊....[587]48,2
第95筆
　　　　郡江南上別孫侍御　張九齡
雲嶂天涯盡，川途海縣窮。何言此地僻，忽與故人同。
身負邦君弩，情紆御史驄。王程不我駐，離思逐秋風。
[頁]卷,冊....[587]48,2
第96筆
　　　　道逢北使題贈京邑親知　張九齡
征驂稍靡靡，去國方遲遲。路遶南登岸，情遙北上旗。
故人憐別日，旅雁逐歸時。歲晏無芳草，將何寄所思。
[頁]卷,冊....[587]48,2
第97筆
　　　　江上使風呈裴宣州耀卿　張九齡
江路與天連，風帆何淼然。遙林浪出沒，孤舫鳥聯翩。
常愛千鈞重，深思萬事捐。報恩非徇祿，還逐賈人船。
[頁]卷,冊....[587]48,2
第98筆
　　　　溪行寄王震　張九齡
山氣朝來爽，溪流日向清。遠心何處愜，閒棹此中行。（一作轉逢空闊處，聊洗滯留情。）
叢桂林間待，群鷗水上迎。徒然適我願，幽獨為誰情。
[頁]卷,冊....[588]48,2
第99筆
　　　　自豫章南還江上作　張九齡
歸去南江水，磷磷見底清。轉逢空闊處，聊洗滯留情。
浦樹遙如待，江鷗近若迎。津途別有趣，況乃濯吾纓。
[頁]卷,冊....[588]48,2
第100筆
　　　　將至岳陽有懷趙二　張九齡
湘岸（一作浦）多深林，青冥晝結陰。獨無謝客賞，況復賈生心。
草色雖云發，天光或未臨。江潭非所遇，為爾白頭吟。
[頁]卷,冊....[588]48,2
第101筆
　　　　使還湘水　張九齡
歸舟宛何處，正值楚江平。夕逗煙村宿，朝緣浦樹行。
于役已彌歲，言旋今愜情。鄉郊尚千里，流目夏雲生。
[頁]卷,冊....[588]48,2
第102筆
　　　　初發道中寄遠　張九齡
日夜鄉山遠，秋風復此時。舊聞胡馬思，今聽楚猿悲。
念別朝昏苦，懷歸歲月遲。壯圖空不息，常恐髮如絲。
[頁]卷,冊....[588]48,2
第103筆
　　　　自湘水南行[588]　張九齡
落日催行舫，逶迤洲渚間。雖云有物役，乘此更休閒。
暝色生前浦，清暉發近山。中流澹容與，唯愛鳥飛還。
[頁]卷,冊....[589]48,2
第104筆
　　　　初入湘中有喜　張九齡
征鞍窮郢路，歸棹入湘流。望鳥唯貪疾，聞猿亦罷愁。
兩邊楓作岸，數處橘為洲。卻記從來意，翻疑夢裏遊。
[頁]卷,冊....[589]48,2
第105筆
　　　　耒陽溪夜行　張九齡
乘夕棹歸舟，緣源路轉幽。月明看嶺樹，風靜聽溪流。
嵐氣船間入，霜華衣上浮。猿聲雖此夜，不是別家愁。
[頁]卷,冊....[589]48,2
第106筆
　　　　江上　張九齡
長林何繚繞，遠水復悠悠。盡日餘無見，為心那不愁。
憶將親愛別，行為主恩酬。感激空如此，芳時屢已遒。
[頁]卷,冊....[589]48,2
第107筆
　　　　自彭蠡湖初入江　張九齡
江岫殊空闊，雲煙處處浮。上來群噪鳥，中去獨行舟。
牢落誰相顧，逶迤日自愁。更將心問影，于役復何求。
[頁]卷,冊....[589]48,2
第108筆
　　　　赴使瀧峽　張九齡
溪路日幽深，寒空入兩嶔。霜清百丈水，風落萬重林。
夕鳥聯歸翼，秋猿斷去心。別離多遠思，況乃歲方[589]陰。
[頁]卷,冊....[590]48,2
第109筆
　　　　湖口望廬山瀑布泉　張九齡
萬丈洪（一作紅）泉落，迢迢半紫氛。奔飛流（一作下）雜樹，灑落出重雲。
日照虹蜺似，天清風雨聞。靈山多秀色，空水共氤氳。
[頁]卷,冊....[590]48,2
第110筆
　　　　湞陽峽　張九齡
行舟傍越岑，窈窕越溪深。水闇先秋冷，山晴當晝陰。
重林間五色，對壁聳千尋。惜此生遐遠，誰知造化心。
[頁]卷,冊....[590]48,2
第111筆
　　　　使至廣州　張九齡
昔年嘗不調，茲地亦邅回。本謂雙鳧少，何知駟馬來。
人非漢使橐，郡是越王臺。去去雖殊事，山川長在哉。
[頁]卷,冊....[590]48,2
第112筆
　　　　春江晚景　張九齡
江林多（一作皆）秀發，雲日復相鮮。征路那逢此，春（一作鄉）心益渺然。
興來祗自得，佳氣莫能傳。薄暮津亭下，餘花滿客船。
[頁]卷,冊....[590]48,2
第113筆
　　　　與王六履震廣州津亭曉望　張九齡
明發臨前渚，寒（一作潮）來淨遠空。水紋天上碧，日氣海邊紅。
景物紛為異，人情賴此同。乘槎（一作桴）自有適，非欲破長風。
[頁]卷,冊....[590]48,2
第114筆
　　　　初發曲江溪中　張九齡
溪流清且深，松石復陰臨。正爾可嘉處，胡為無賞心。
我由不忍別，物亦有緣侵。自匪常行邁，誰能知此音。
[頁]卷,冊....[591]48,2
第115筆
　　　　旅宿淮陽亭口號（一作宋之問詩）　張九齡
日暮荒亭上，悠悠旅思多。故鄉臨桂水，今夜渺星河。
暗草霜華發，空亭雁影過。興來誰與晤，勞者自為歌。
[頁]卷,冊....[591]48,2
第116筆
　　　　望月懷遠　張九齡
海上生明月，天涯共此時。情人怨遙夜，竟夕起相思。
滅燭憐光滿，披衣覺露滋。不堪盈手贈，還寢夢佳期。
[頁]卷,冊....[591]48,2
第117筆
　　　　秋夕望月　張九齡
清迥江城月，流光萬里同。所思如夢裏，相望在庭中。
皎潔青苔露，蕭條黃葉風。含情不得語，頻使桂華空。
[頁]卷,冊....[591]48,2
第118筆
　　　　詠燕　張九齡
海燕何微眇，乘春亦暫來。豈知泥滓賤，祗見玉堂開。
繡戶時雙入，華軒日幾回。無心與物競，鷹隼莫相猜。
[頁]卷,冊....[591]48,2
第119筆
　　　　故刑部李尚書荊谷山集會[591]　張九齡
嘗聞繼老聃，身退道彌耽。結宇倚青壁，疏泉噴碧潭。
苔石隨人古，煙花寄酒酣。山光紛向夕，歸興杜城南。
[頁]卷,冊....[592]48,2
第120筆
　　　　戲題春意　張九齡
一作江南守，江林三四春。相鳴不及鳥，相樂喜關人。
日守朱絲直，年催華髮新。淮陽祗有臥，持此度芳辰。
[頁]卷,冊....[592]48,2
第121筆
　　　　庭梅詠　張九齡
芳意何能早，孤榮亦自危。更憐花蒂弱，不受歲寒移。
朝雪那相妒，陰風已屢吹。馨香雖尚爾，飄蕩復誰知。
[頁]卷,冊....[592]48,2
第122筆
　　　　聽箏　張九齡
端居正無緒，那復發秦箏。纖指傳新意，繁絃起怨情。
悠揚思欲絕，掩抑態還生。豈是聲能感，人心自不平。
[頁]卷,冊....[592]48,2
第123筆
　　　　初秋憶金均兩弟　張九齡
江渚秋風至，他鄉離別心。孤雲愁自遠，一葉感何深。
憂喜嘗同域，飛鳴忽異林。青山西北望，堪作白頭吟。
[頁]卷,冊....[592]48,2
第124筆
　　　　秋懷　張九齡
感惜芳時換，誰知客思懸。憶隨鴻向暖，愁學馬思邊。
留滯機還息，紛拏網自牽。東南起歸望，何處是江[592]天。
[頁]卷,冊....[592]48,2
第125筆
　　　　故刑部李尚書挽詞三首　張九齡
仙宗出趙北，相業起山東。明德嘗為禮，嘉謀屢作忠。
論經白虎殿，獻賦甘泉宮。與善今何在，蒼生望已空。

宿昔三台踐，榮華駟馬歸。印從青瑣拜，翰入紫宸揮。
題劍恩方重，藏舟事已非。龍門不可望，感激涕沾衣。

永歎常山寶，沈埋京兆阡。同盟會五月，華表記千年。
渺漫野中草，微茫空裏煙。共悲人事絕，唯對杜陵田。

[頁]卷,冊....[593]48,2
第126筆
　　　　故徐州刺史贈吏部侍郎蘇公挽歌詞三首　張九齡
韋玄方繼相，荀爽復齊名。在貴兼天爵，能賢出世卿。
學聞金馬詔，神見玉人清。藏壑今如此，為山遂不成。

相如只謝病，子敬忽云亡。豈悟瑤臺雪，分彫玉樹行。
清規留草議，故事在封章。本謂山公啟，而今歿始揚。

返葬長安陌，秋風簫鼓悲。奈何相送者，不是平生時。
寒影催年急，哀歌助晚遲。寧知建旟罷，丹旐向京師。

[頁]卷,冊....[593]48,2
第127筆
　　　　故滎陽君蘇氏挽歌詞三首[593]　張九齡
門緒公侯列，嬪風詩禮行。松蘿方有寄，桃李忽無成。
劍去雙龍別，雛哀九鳳鳴。何言嶧山樹，還似半心生。

永歎芳魂斷，行看草露滋。二宗榮盛日，千古別離時。
竟罷生芻（一作香）贈，空留畫扇悲。容車候曉發，何歲是歸期。

縞服紛相送，玄扃翳不開。更悲泉火滅，徒見柳車回。
舊室容衣奠，新塋拱樹栽。唯應月照簟，潘岳此時哀。

[頁]卷,冊....[594]48,2
第128筆
　　　　眉州康司馬挽歌詞　張九齡
家受專門學，人稱入室賢。劉楨徒有氣，管輅獨無年。
謫去長沙國，魂歸京兆阡。從茲匣中劍，埋沒罷衝天。
[頁]卷,冊....[594]48,2
第129筆
　　　　奉和聖製早發三鄉山行　張九齡
羽衛森森西向秦，山川歷歷在清晨。晴雲稍卷寒巖樹，宿雨能（一作微）銷御路塵。
聖德由來合天道，靈符即此應時巡。遺賢一一皆羈致，猶欲高深訪隱淪。
[頁]卷,冊....[594]48,2
第130筆
　　　　奉和聖製龍池篇　張九齡
天啟神龍生碧泉，泉水靈源浸迤延。飛龍已向珠潭出，積水仍將銀漢連。
岸傍花柳看勝畫，浦上樓臺問是仙。我后元符從此得，方為萬歲壽圖川。
[頁]卷,冊....[594]48,2
第131筆
　　　　奉和聖製南郊禮畢酺宴　張九齡
配天昭聖業，率土慶輝光。春發三條路，酺開百戲場。
流恩均庶品，縱觀聚康莊。妙舞來平樂，新聲出建章。
分曹日抱戴，赴節鳳歸昌。幸奏承雲樂，同晞湛露陽。
氣和皆有感，澤厚自無疆。飽德君臣醉，連歌奉柏梁。
[頁]卷,冊....[595]49,2
第132筆
　　　　奉和聖製早渡蒲津關　張九齡
魏武中流處，軒皇問道回。長堤春樹發，高掌曙雲開。
龍負王舟渡，人占仙氣來。河津會日月，天仗役風雷。
東顧重關盡，西馳萬國陪。還聞股肱郡，元首詠康哉。
[頁]卷,冊....[595]49,2
第133筆
　　　　奉和聖製同二相南出雀鼠谷　張九齡
設險諸侯地，承平聖主巡。東君朝二月，南旆擁三辰。
寒出重關盡，年隨行漏新。瑞雲叢捧日，芳樹曲迎春。
舞詠先馳道，恩華及從臣。汾川花鳥意，併奉屬車塵。
[頁]卷,冊....[595]49,2
第134筆
　　　　奉和聖製經河上公廟　張九齡
昔者河邊叟，誰知隱與仙。姓名終不識，章句此空傳。
跡為坐忘晦，言猶強著詮。精靈竟何所，祠宇獨依[595]然。
道在紆宸睠，風行動睿篇。從茲化天下，清淨復何先。
[頁]卷,冊....[596]49,2
第135筆
　　　　奉和聖製送尚書燕國公赴朔方　張九齡
宗臣事有征，廟算在休兵。天與三台座，人當萬里城。
朔南方偃革，河右（一作北）暫揚旌。寵錫從仙禁，光華出漢京。
山川勤遠略，原隰軫皇情。為奏薰琴唱，仍題寶劍名。
聞風六郡伏，計日五戎平。山甫歸應疾，留侯功復成。
歌鍾旋可望，衽席豈難行。四牡何時入，吾君憶履聲。
[頁]卷,冊....[596]49,2
第136筆
　　　　奉和聖製途經華山　張九齡
萬乘華山下，千巖雲漢中。靈居雖窅密，睿覽忽玄同。
日月臨高掌，神仙仰大風。攢峰勢岌岌，翊輦氣雄雄。
揆物知幽贊，銘勳表聖衷。會應陪玉檢，來此告成功。
[頁]卷,冊....[596]49,2
第137筆
　　　　奉和聖製早登太行山率爾言志　張九齡
孟月攝提貞，乘時我后征。晨嚴九折度，暮戒六軍行。
日御馳中道，風師卷太清。戈鋋林表出，組練雪間明。
動植希皇豫，高深奉睿情。陪遊七聖列，望幸百神迎。
氣色煙猶喜，恩光草尚榮。之罘稱萬歲，今此復同聲。
[頁]卷,冊....[596]49,2
第138筆
　　　　奉和聖製登封禮畢洛城酺宴　張九齡
大君畢能事，端扆樂成功。運與千齡合，歡將萬國同。
漢酺歌聖酒，韶樂舞薰風。河洛榮光遍，雲煙喜氣通。
春華頓覺早，天澤倍知崇。草木皆沾被，猶言不在躬。
[頁]卷,冊....[596]49,2
第139筆
　　　　恩賜樂遊園宴應制[596]　張九齡
寶筵延厚（一作錫）命，供帳序群公。形勝宜春接，威儀建禮同。
晞陽人似露，解慍物從風。朝慶千齡始，年華二月中。
輝光遍草木，和氣發絲桐。歲歲無為化，寧知樂九功。
[頁]卷,冊....[597]49,2
第140筆
　　　　奉和聖製過王濬墓　張九齡
漢王思鉅鹿，晉將在弘農。入蜀舉長算，平吳成大功。
與渾雖不協，歸皓實為雄。孤績淪千載，流名感聖衷。
萬乘度荒隴，一顧凜生風。古節猶不棄，今人爭效忠。
[頁]卷,冊....[597]49,2
第141筆
　　　　奉和吏部崔尚書雨後大明朝堂望南山　張九齡
迢遞終南頂，朝朝閶闔前。朅來青綺外，高在翠微先。
雙鳳褰為闕，群龍儼若仙。還知到玄圃，更是謁甘泉。
夜雨塵初滅，秋空月正懸。詭容紛入望，霽色宛成妍。
東極華陰踐，西彌嶓冢連。奔峰出嶺外，瀑水落雲邊。
漢帝宮將苑，商君陌與阡。林華鋪近甸，煙靄遶晴川。
既庶仁斯及，分憂政已宣。山公啟事罷，吉甫頌聲傳。
濟濟金門步，洋洋玉樹篇。徒歌雖有屬，清越豈同年。
[頁]卷,冊....[597]49,2
第142筆
　　　　和崔尚書喜雨　張九齡
積陽雖有晦，經月未為災。上念人天重，先祈雲漢回。
仁心及草木，號令起風雷。照爛陰霞止，交紛瑞雨來。
三辰破黍稷，四達屏氛埃。池溜因添滿，林芳為灑開。
聽中聲滴瀝，望處影徘徊。惠澤成豐歲，昌言發上才。
無論驗石鼓，不是御雲臺。直頌皇恩浹，崇朝遍九垓。
[頁]卷,冊....[597]49,2
第143筆
　　　　和許給事中直夜簡諸公　張九齡
未央鐘漏晚，仙宇藹沈沈。武衛千廬合，嚴扃萬戶深。
左掖知天近，南窗見月臨。樹搖金掌露，庭徙玉樓[597]陰。
他日聞更直，中宵屬所欽。聲華大國寶，夙夜近臣心。
逸興乘高閣，雄飛在禁林。寧思竊抃者，情發為知音。
[頁]卷,冊....[598]49,2
第144筆
　　　　和蘇侍郎小園夕霽寄諸弟　張九齡
清風閶闔至，軒蓋承明歸。雲月愛秋景，林堂開夜扉。
何言兼濟日，尚與宴私違。興逐蒹葭變，文因棠棣飛。
人倫用忠孝，帝德已光輝。贈弟今為貴，方知陸氏微。
[頁]卷,冊....[598]49,2
第145筆
　　　　酬宋使君見贈之作　張九齡
時來不自意，宿昔謬樞衡。翊聖負明主，妨賢愧友生。
罷歸猶右職，待罪尚南荊。政有留棠舊，風因繼組成（一作清）。
高軒（一作軒車）問疾苦，烝（一作黎）庶荷仁明。衰廢時所薄，祗言僚故（一作舊）情。
[頁]卷,冊....[598]49,2
第146筆
　　　　酬宋使君見詒　張九齡
陟鄰初稟訓，獻策幸逢時。朝列且云忝，君恩復若茲。
庭闈際海曲，軺傳荷天慈。顧己歡烏鳥，聞君泣素絲。
才明應主召，福善豈神欺。但願白心在，終然涅不淄。
[頁]卷,冊....[598]49,2
第147筆
　　　　酬通事舍人寓直見示篇中兼起居陸舍人景獻　張九齡
軒掖殊清祕，才華固在斯。興因膏澤灑，情與惠風吹。
所美應人譽，何私亦我儀。同聲感喬木，比翼謝長離。
價以陸生滅，賢慚鮑叔知。薄遊嘗獨愧，芳訊乃兼施。
此夜金閨籍，伊人瓊樹枝。飛鳴復何遠，相顧幸媞媞。
[頁]卷,冊....[598]49,2
第148筆
　　　　與袁補闕尋蔡拾遺會此公出行後蔡有五韻詩見贈以此篇答焉[598]　張九齡
轍跡陳家巷，詩書孟子鄰。偶來乘興者，不值草玄人。
契是忘年合，情非累日申。聞君還薄暮，見眷及茲辰。
贈我如瓊玖，將何報所親。
[頁]卷,冊....[599]49,2
第149筆
　　　　酬趙二侍御使西軍贈兩省舊僚之作　張九齡
石室先鳴者，金門待制同。操刀嘗願割，持斧竟稱雄。
應敵兵初起，緣邊虜欲空。使車經隴月，征旆繞河風。
忽枉兼金訊，非徒秣馬功。氣清（一作凌）蒲海曲，聲滿柏臺中。
顧己塵華省，欣君震遠戎。明時獨匪報，嘗欲退微躬。
[頁]卷,冊....[599]49,2
第150筆
　　　　武司功初有幽庭春暄見貽夏首獲見以詩報焉　張九齡
芳月盡離居，幽懷重起予。雖言春事晚，尚想物華初。
遲日皦方照，高齋澹復虛。筍成林向密，花落樹應疏。
贈鯉情無間，求鶯思有餘。暄妍不相待，含歎欲焉如。
[頁]卷,冊....[599]49,2
第151筆
　　　　酬王履震遊園林見貽　張九齡
宅生惟海縣，素業守郊園。中覽霸王說，上徼明主恩。
一行罷蘭徑，數載歷金門。既負潘生拙，俄從周任言。
逶迤戀軒陛，蕭散反丘樊。舊逕稀人跡，前池耗水痕。
併看芳樹老，唯覺敝廬存。自我棲幽谷，逢君翳覆盆。
孟軻應有命，賈誼得無冤。江上行傷遠，林間偶避喧。
地偏人事絕，時霽鳥聲繁。獨善心俱閉，窮居道共尊。
樂因南澗藻，憂豈北堂萱。幽意加投漆，新詩重贈軒。
平生徇知己，窮達與君論。
[頁]卷,冊....[599]49,2
第152筆
　　　　餞王尚書出邊　張九齡
漢相推人傑，殷宗伐鬼方。還聞出將重，坐見即戎良。
上策應為豫，中權且用光。令申兵氣倍，威憺（一作慴）[599]虜魂亡。
樹比公孫大，城如道濟長。夏雲登隴首，秋露泫遼陽。
武德舒宸睠，文思餞樂章。感恩身既許，激節膽猶嘗。
祖帳傾朝列，軍麾駐道傍。詩人何所詠，尚父欲鷹揚。
[頁]卷,冊....[600]49,2
第153筆
　　　　送趙都護赴安西　張九齡
將相有更踐，簡心良獨難。遠圖嘗畫地，超拜乃登壇。
戎即崑山序，車同渤海單。義無中國費，情必遠人安。
他日文兼武，而今栗且寬。自然來月窟，何用刺樓蘭。
南至三冬晚，西馳萬里寒。封侯自有處，征馬去嘽嘽。
[頁]卷,冊....[600]49,2
第154筆
　　　　奉使自藍田玉山南行　張九齡
征驂入雲壑，始憶步金門。通籍微軀幸，歸途明主恩。
匪唯徇行役，兼得慰晨昏。是節暑云熾，紛吾心所尊。
海縣且悠緬，山郵日駿奔。徒知惡囂事，未暇息陰論。
嶢武經陳跡，衡湘指故園。水聞南澗險，煙望北林繁。
遠靄千巖合，幽聲百籟喧。陰泉夏猶凍，陽景晝方暾。
懿此高深極，徒令夢想存。盛明期有報，長往復奚言。
[頁]卷,冊....[600]49,2
第155筆
　　　　賀給事嘗詣蔡起居郊館有詩因命同作　張九齡
記言聞直史，築室面層阿。豈不承明入，終云幽意多。
沈冥高士致，休澣故人過。前嶺遊氛滅，中林芳氣和。
茲辰阻佳趣，望美獨如何。
[頁]卷,冊....[600]49,2
第156筆
　　　　南山下舊居閒放　張九齡
祗役已云久，乘閒返服初。塊然屏塵事，幽獨坐林閭。
清曠前山遠，紛喧此地疏。喬木凌青靄，修篁媚綠[600]渠。
耳和繡翼鳥，目暢錦鱗魚。寂寞心還間（一作閉），飄颻體自虛。
興來命旨酒，臨罷閱仙書。但樂多幽意，寧知有毀譽。
尚想爭名者，誰云要路居。都忘下流歎，傾奪竟何如。
[頁]卷,冊....[601]49,2
第157筆
　　　　高齋閒望言懷　張九齡
高齋復晴景，延眺屬清秋。風物動歸思，煙林生遠愁。
紛吾自窮海，薄宦此中州。取路無高足，隨波適下流。
歲華空冉冉，心曲且悠悠。坐惜芳時歇，胡然久滯留。
[頁]卷,冊....[601]49,2
第158筆
　　　　別鄉人南還　張九齡
橘柚南中暖，桑榆北地陰。何言榮落異，因見別離心。
吾亦江鄉子，思歸夢寐深。聞君去水宿，結思渺雲林。
牽綴從浮事，遲回謝所欽。東南行舫遠，秋浦念猿吟。
[頁]卷,冊....[601]49,2
第159筆
　　　　初發江陵有懷　張九齡
極望涔陽浦，江天渺不分。扁舟從北去，鷗鳥自為群。
他日懷真賞，中年負俗紛。適來果微尚，倏爾會斯文。
復想金閨籍，何如夢渚雲。我行多勝寄，浩思獨氛氳。
[頁]卷,冊....[601]49,2
第160筆
　　　　同綦毋學士月夜聞雁　張九齡
棲宿豈無意，飛飛更遠尋。長途未及半，中夜有遺音。
月思關山笛，風號流水琴。空聲兩相應，幽感一何深。
避繳歸南浦，離群叫北林。聯翩俱不定，憐爾越鄉心。
[頁]卷,冊....[601]49,2
第161筆
　　　　登總持寺閣　張九齡
香閣起崔嵬，高高沙版開。攀躋千仞上，紛詭萬形來。
草間商君陌，雲重漢后臺。山從函谷斷，川向斗城[601]回。
林裏春容變，天邊客思催。登臨信為美，懷遠獨悠哉。
[頁]卷,冊....[602]49,2
第162筆
　　　　晚憩王少府東閣　張九齡
披軒肆流覽，雲壑見深重。空水秋彌淨，林煙晚更濃。
坐隅分洞府，簷際列群峰。窈窕生幽意，參差多異容。
還慚大隱跡，空想列仙蹤。賴此昇攀處，蕭條得所從。
[頁]卷,冊....[602]49,2
第163筆
　　　　登城樓望西山作　張九齡
城樓枕南浦，日夕顧西山。宛宛鸞鶴處，高高煙霧間。
仙井今猶在，洪崖久不還。金編莫我授，羽駕亦難攀。
簷際千峰出，雲中一鳥閒。縱觀窮水國，游思遍人寰。
勿復塵埃事，歸來且閉關。
[頁]卷,冊....[602]49,2
第164筆
　　　　祠紫蓋山經玉泉山寺　張九齡
指塗躋楚望，策馬傍荊岑。稍稍松篁入，泠泠澗谷深。
觀奇逐幽映，歷險忘嶇嶔。上界投佛影，中天揚梵音。
焚香懺在昔，禮足誓來今。靈異若有對，神仙真可尋。
高僧聞逝者，遠（一作絕）俗是初心。蘚駁經行處，猿啼燕坐林。
歸真已寂滅，留跡豈〔湮沈〕（沈湮）。法地自茲廣，何云千萬金。
[頁]卷,冊....[602]49,2
第165筆
　　　　洪州西山祈雨是日輒應因賦詩言事　張九齡
茲山蘊靈異，走望良有歸。丘禱雖已久，甿心難重違。
遲明申藻薦，先夕旅巖扉。獨宿雲峰下，蕭條人吏稀。
我來不外適，幽抱自中微。靜入風泉奏，涼生松栝圍。
窮年滯遠想，寸晷閱清暉。虛美悵無屬，素情緘所依。
詭隨嫌弱操，羇束謝貞肥。義濟亦吾道，誠存為物祈。
靈心倏已應，甘液幸而飛。閉閣且無責，隨車安敢希。
多慚德不感，知復是耶非。
[頁]卷,冊....[602]49,2
第166筆
　　　　經江寧覽舊跡至玄武湖　張九齡
南國更數世，北湖方十洲。天清華林苑，日晏景陽樓。
果下回仙騎，津傍駐綵斿（一作旒）。鳧鷖喧鳳管，荷芰鬥（一作暗）龍舟。
七子陪詩賦，千人和棹謳。應言在鎬樂，不讓橫汾秋。
風俗因紓慢，江山成易由。駒王信不武，孫叔是無謀。
佳氣日將歇，霸功誰與修。桑田東海變，麋鹿姑蘇遊。
否運爭三國，康時劣九州。山雖幕府在，館豈豫章留。
水淀還相閱，菱歌亦故遒。雄圖不足問，唯想事風流。
[頁]卷,冊....[603]49,2
第167筆
　　　　登襄陽峴山（一本峴山上有恨字）　張九齡
昔年亟攀踐，征馬復來過。信若山川舊，誰如歲月何。
蜀相吟安在，羊公碣已磨。令圖猶寂寞，嘉會亦蹉跎。
宛宛樊城岸，悠悠漢水波。逶迤春日遠，感寄客情多。
地本原林秀，朝來煙景和。同心不同賞，留歎此巖阿。
[頁]卷,冊....[603]49,2
第168筆
　　　　登荊州城樓　張九齡
天宇何其曠，江城坐自拘。層樓百餘尺，迢遞在西隅。
暇日時登眺，荒郊臨故都。纍纍見陳跡，寂寂想雄圖。
古往山川在，今來郡邑殊。北疆雖入鄭，東距豈防吳。
幾代傳荊國，當時敵陝郛。上流空有處，中土復何虞。
枕席夷三峽，關梁豁五湖。承平無異境，守隘莫論夫。
自罷金門籍，來參竹使符。端居向林藪，微尚在桑榆。
直似王陵戇，非如甯武愚。今茲對南浦，乘雁與雙鳧。
[頁]卷,冊....[603]49,2
第169筆
　　　　登樂遊原春望書懷　張九齡
城隅有樂遊，表裏見皇州。策馬既長遠，雲山亦悠悠。
萬壑清光滿，千門喜氣浮。花間直城路，草際曲江[603]流。
憑眺茲為美，離居方獨愁。已驚玄髮換，空度綠荑柔。
奮翼籠中鳥，歸心海上鷗。既傷日月逝，且欲桑榆收。
豹變焉能及，鶯鳴非可求。願言從所好，初服返林丘。
[頁]卷,冊....[604]49,2
第170筆
　　　　候使登石頭驛樓作　張九齡
山檻憑南（一作高）望，川途眇北流。遠林天翠合，前浦日華浮。
萬井緣津渚，千艘咽渡頭。漁商多末事，耕稼少良疇。
自守陳蕃榻，嘗登王粲樓。徒然騁目處，豈是獲心遊。
向跡雖愚谷，求名異盜丘。息陰芳木所，空復越鄉憂。
[頁]卷,冊....[604]49,2
第171筆
　　　　登臨沮樓　張九齡
高深不可厭，巡屬復來過。本與眾山絕，況茲韶景和。
危樓入水倒，飛檻向空摩。雜樹緣青壁，樛枝掛綠蘿。
潭清能徹底，魚樂好跳波。有象言雖（一作難）具，無端思轉多。
同懷不在此，孤賞欲如何。
[頁]卷,冊....[604]49,2
第172筆
　　　　陪王司馬登薛公逍遙臺　張九齡
嘗聞薛公淚，非直雍門琴。竄逐留遺跡，悲涼見此心。
府中因暇豫，江上幸招尋。人事已成古，風流獨至今。
閒情多感歎，清景暫登臨。無復甘棠在，空餘蔓草深。
晴光送遠目，勝氣入幽襟。水去朝滄海，春來換碧林。
賦懷湘浦弔，碑想漢川沈。曾是陪遊日，徒為梁父吟。
[頁]卷,冊....[604]49,2
第173筆
　　　　嘗與大理丞袁公太府丞田公偶詣一所林沼尤勝因並坐其次相得甚歡遂賦詩焉以詠其事　張九齡
方駕與吾友，同懷不異尋。偶逢池竹處，便會江湖心。
夏近林方密，春餘水更深。清華兩輝映，閒步亦窺[604]臨。
蘋藻復佳色，鳧鷖亦好音。韶芳媚洲渚，蕙氣襲衣襟。
蕭散皆為樂，裴回從所欽。謂予成夙志，歲晚共抽簪。
[頁]卷,冊....[605]49,2
第174筆
　　　　與弟遊家園　張九齡
定省榮君賜，來歸是晝遊。林鳥飛舊里，園果讓新秋。
枝長南庭樹，池臨（一作連）北澗流。星霜屢爾別，蘭麝為誰幽。
善積家方慶，恩深國未酬。棲棲將義動，安得久情留。
[頁]卷,冊....[605]49,2
第175筆
　　　　郡內閒齋　張九齡
郡閣晝常掩，庭蕪日復滋。簷風落鳥毳，窗葉掛蟲絲。
拙病宦情少，羇閒秋氣悲。理人無異績，為郡但經時。
唯有江湖意，沈冥空在茲。
[頁]卷,冊....[605]49,2
第176筆
　　　　城南隅山池春中田袁二公盛稱其美夏首獲賞果會夙言故有此詠　張九齡
憶昨聞佳境，駕言尋昔蹊。非惟初物變，亦與舊遊暌。
幽渚為君說，清晨即我攜。途深獨睥睨，歷險共攀躋。
林筍苞青籜，津楊委綠荑。荷香初出浦，草色復緣堤。
樂處將鷗狎，譚端用馬齊。且言臨海郡，兼話武陵溪。
異壤風煙絕，空山巖逕迷。如何際朝野，從此待金閨。
[頁]卷,冊....[605]49,2
第177筆
　　　　西江夜行　張九齡
遙夜人何在，澄潭月裏行。悠悠天宇曠，切切故鄉情。
外物寂無擾，中流澹自清。念歸林葉（一作春服）換，愁坐露華生。
猶有汀洲鶴，宵分乍一鳴。
[頁]卷,冊....[605]49,2
第178筆
　　　　南還湘水言懷[605]　張九齡
拙宦今何有，勞歌念不成。十年乖夙志，一別悔前行。
歸去田園老，倘來軒冕輕。江間稻正熟，林裏桂初榮。
魚意思在藻，鹿心懷食苹。時哉苟不達，取樂遂吾情。
[頁]卷,冊....[606]49,2
第179筆
　　　　商洛山行懷古　張九齡
園綺值秦末，嘉遁此山阿。陳跡向千古，荒途始一過。
碩人久淪謝，喬木自森羅。故事昔嘗覽，遺風今豈訛。
泌泉空活活，樵叟獨皤皤。是處清暉滿，從中幽興多。
長懷赤松意，復憶紫芝歌。避世辭軒冕，逢時解薜蘿。
盛明今在運，吾道竟如何。
[頁]卷,冊....[606]49,2
第180筆
　　　　南還以詩代書贈京師舊僚　張九齡
薄宦晨昏闕，尊（一作遵）尊義取斯。窮愁年貌改，寂歷爾胡為。
不諂詞多忤，無容禮益卑。微生尚何有，遠跡固其宜。
思擾梁山曲，情遙越鳥枝。故園從海上，良友邈天涯。
雲雨歎一別，川原勞載馳。上慚伯樂顧，中負叔牙知。
去國誠寥落，經途弊險巇。歲逢霜雪苦，林屬蕙蘭萎。
欲贈幽芳歇，行悲舊賞移。一從關作限，兩見月成規。
苒苒窮年籥，行行盡路岐。征鞍稅北渚，歸帆指南垂。
樹晚猶蔥蒨，江寒尚渺瀰。土風從楚別，山水入湘奇。
石瀨相奔觸，煙林更蔽虧。層崖夾洞浦，輕舸汎澄漪。
松篠行皆傍，禽魚動輒隨。惜哉邊地隔，不與故人窺。
疇昔陪鵷鷺，朝陽振羽儀。來音雖寂寞，接景每逶迤。
朝罷冥塵事，賓來話酒卮。邀歡逐芳草，結興選華池。
及此風成歎，何時霧可披。自憐無用者，誰念有情離。
望美音容闊，懷賢夢想疲。因聲達霄漢，持拙守東陂。
[頁]卷,冊....[606]49,2
第181筆
　　　　初發道中贈王司馬兼寄諸公[606]　張九齡
昔歲嘗陳力，中年退屏居。承顏方弄鳥，放性或觀魚。
曾是安疵拙，誠非議卷舒。林園事益簡，煙月賞恆餘。
不意棲愚谷，無階奉詔書。湛恩均大造，弱植愧空虛。
肅命趨仙闕，僑裝撫傳車。念行開祖帳，憐別降題輿。
誰謂風期許，叨延禮數殊。義沾投分末，情及解攜初。
追餞扶江介，光輝燭里閭。子雲應寂寞，公叔（一作緒）為吹噓。
景物春來異，音容日向疏。川原行稍穩，鐘鼓聽猶徐。
林隔王公輿，雲迷班氏廬。戀親唯委咽，思德更躊躇。
徇義當由此，懷安乃闕如。願酬明主惠，行矣豈徒歟。
[頁]卷,冊....[607]49,2
第182筆
　　　　自始興溪夜上赴嶺　張九齡
嘗蓄名山意，茲為世網牽。征途屢及此，初服已非然。
日落青巖際，溪行綠篠邊。去舟乘月後，歸鳥息人前。
數曲迷幽嶂，連圻觸闇泉。深林風緒結，遙夜客情懸。
非梗胡為泛，無膏亦自煎。不知于役者，相樂在何年。
[頁]卷,冊....[607]49,2
第183筆
　　　　當塗界寄裴宣州　張九齡
故人宣城守，亦在江南偏。如何分虎竹，相與間山川。
章綬胡為者，形骸非自然。含情津渡闊，倚望脰空延。
遠近聞佳政，平生仰大賢。推心徒有屬，會面良無緣。
日夕遵前渚，江村投暮煙。念行祗意默，懷遠豈言宣。
委曲風波事，難為尺素傳。
[頁]卷,冊....[607]49,2
第184筆
　　　　郡中每晨興輒見群鶴東飛至暮又行列而返哢唳雲路甚和樂焉予愧獨處江城常目送此意有所羨遂賦以詩　張九齡
雲間有數鶴，撫翼意無違。曉日東田去，煙霄北渚歸。
歡呼良自適，羅列好相依。遠集長江靜，高翔眾鳥[607]稀。
豈煩仙子馭，何畏野人機。卻念乘軒者，拘留不得飛。
[頁]卷,冊....[608]49,2
第185筆
　　　　和裴侍中承恩拜掃旋轡途中有懷寄州縣官僚鄉國親故（後缺）　張九齡
嵩嶽神惟降，汾川鼎氣雄。生才作霖雨，繼代有清通。
天下稱賢相，朝端挹至公。自家來佐國，移孝入為忠。
霜露多前感，丘園想舊風。扈巡過晉北，問俗到河東。
便道恩華降，還鄉禮教崇。野尊延故老，朝服見兒童。
[頁]卷,冊....[608]49,2
第186筆
　　　　和姚令公哭李尚書乂　張九齡
貴賤雖殊等，平生竊下風。雲泥勢已絕，山海納還通。
忽歎登龍者，翻將弔鶴同。琴詩猶可託，劍履獨成空。
疇昔嘗論禮，興言每匪躬。人思崔琰議，朝掩祭遵公。
作善神何酷，依仁命不融。天文虛北斗，人事罷南宮。
上宰既傷舊，下流彌感衷。無恩報國士，徒欲問玄穹。
[頁]卷,冊....[608]49,2
第187筆
　　　　奉和聖製經函谷關作　張九齡
函谷雖云險，黃河已復清。聖心無所隔，空此置關城。
[頁]卷,冊....[608]49,2
第188筆
　　　　奉和聖製度潼關口號　張九齡
嶙嶙故城壘，荒涼空戍樓。在德不在險，方知王道休。
[頁]卷,冊....[608]49,2
第189筆
　　　　答太常靳博士見贈一絕　張九齡
上苑春先入，中園花盡開。唯餘幽徑草，尚待日光催。
[頁]卷,冊....[608]49,2
第190筆
　　　　登荊州城望江二首（統籤作一首）[608]　張九齡
滔滔大江水，天地相終始。經閱幾世人，復歎誰家子。

東望何悠悠，西來晝夜流。歲月既如此，為心那不愁。

[頁]卷,冊....[609]49,2
第191筆
　　　　賦得自君之出矣　張九齡
自君之出矣，不復理殘機。思君如滿月，夜夜減清輝。
[頁]卷,冊....[609]49,2
第192筆
　　　　答陸澧　張九齡
松葉堪為酒，春來釀幾多。不辭山路遠，踏雪也相過。
[頁]卷,冊....[609]49,2