第1筆
　　　　讀襄陽耆舊傳因作詩五百言寄皮襲美　陸龜蒙
漢皋古來雄，山水天下秀。高當軫翼分，化作英髦囿。
暴秦之前人，灰滅不可究。自從宋生賢，特立冠耆舊。
離騷既（一作紀）日月，九辯即列宿。卓哉悲秋辭，合在風雅右。
龐公樂幽隱，辟聘無所就。祗愛鹿門泉，冷冷倚巖漱。
孔明臥龍者，潛伏躬耕耨。忽遭玄德雲，遂起鱗角鬥。
三胡節皆峻，二習名亦茂。其餘文武家，相望如斥堠。
緬思齊梁降，寂寞寡清冑。凝融為漪瀾，復結作瑩琇。
不知粹和氣，有得方大受（一作授）。將生皮夫子，上帝可其奏。
并包數公才，用以殿厥後。嘗聞兒童歲，嬉戲陳俎豆。
積漸開詞源，一派分萬溜。先崇丘旦室，大懼隳結構。
次補荀孟垣，所貴亡罅漏。仰瞻三皇道，蟣虱在宇宙。
卻視五霸圖，股掌弄孩幼。或能醢髖髀，或與翼雛鷇。
或喜掉直舌，或樂斬邪脰。或耨鋤翳薈，或整理錯謬。
或如百千騎，合沓原野狩。又如曉江平，風死波不皺。
幽埋力須掘，遺落貲必購。乃於文學中，十倍猗頓富。
囊乏向咸鎬，馬重遲步驟。專場射策時，縛虎當羿彀。
歸來把通籍，且作高堂壽。未足逞戈矛，誰云被文繡。
從知偶東下，帆影[7108]拂吳岫。物象悉摧藏，精靈畏雕鏤。
伊余抱沈疾，憔悴守圭竇。方推洪範疇，更念大玄首（去聲）。
陳詩採風俗，學古窮篆籀。朝朝貰薪米，往往逢責詬。
既被鄰里輕，亦為妻子陋。持冠適甌越，敢怨不得售。
窘若曬沙魚，悲如哭霜狖。唯君枉車轍，以逐海上臭。
披襟兩相對，半夜忽白晝。執熱濯清風，忘憂飲醇酎。
驅為文翰侶，駑阜參驥廄。有時諧宮商，自喜真邂逅。
道孤情易苦，語直詩還瘦。藻匠如見酬，終身致懷袖。
[頁]卷,冊....[7109]617,18
第2筆
　　　　襲美先輩以龜蒙所獻五百言既蒙見和復示榮唱至於千字提獎之重蔑有稱實再抒鄙懷用伸酬謝　陸龜蒙
洪範分九疇，轉成天下規。河圖孕八卦，煥作玄中奇。
先開否臧源，次築經緯基。粵若魯聖出，正當周德衰。
越疆必載質，歷國將扶危。諸侯恣崛強，王室方陵遲。
歌鳳時不偶，獲麟心益悲。始嗟吾道窮，竟使空言垂。
首贊五十易，又刪三百詩。遂令篇籍光，可並日月姿。
向非筆削功，未必無瑕疵。迨至夫子沒（一作遐），微言散如枝（一作披）。
所宗既不同，所得亦異宜。名法在深刻，虛玄至希夷。
自從戰伐來，一派縱橫馳。寒谷生豔木，沸潭結流澌。
驚奔失壯士，好惡隨纖兒。嬴氏并六合，勢尊丞相斯。
加於挾書律，盡取坑焚之。南勒會稽頌，北恢胡亥阺。
猶懷遍巡狩，不暇親維持。及漢文景後，鴻生方摫（出三都賦）。
簸揚堯舜風，反作三代吹。飄颻四百載，左右為藩籬。
鄴下曹父子，獵賢甚熊羆。發論若霞駁（魏文帝典論有論文篇），裁詩如錦摛。
徐王應劉輩，頭角咸相衰。或有妙絕賞，或為獨步推。
或許潤色美，或嫌詆訶癡。倏以中利病，且非混醇醨。
雅當乎魏文，麗矣哉陳思。不肯少選妄，恐貽後世嗤。
吾祖仗才力（士衡文賦），革車蒙虎皮。手持一白旄，直向文場麾。
輕（去音聲）若脫鉗釱，豁如抽扊。精鋼不足利，褭裛何勞追。
大可罩山岳，微堪析毫釐。十[7109]體免負贅，百家咸起痿。
爭入鬼神奧，不容天地私。一篇邁華藻，萬古無孑遺。
刻鵠尚未已，雕龍奮而為（劉勰有文心雕龍）。劉生吐英辯，上下窮高卑。
下臻宋與齊，上指軒從羲。豈但標八索，殆將包兩儀。
人謠洞野老，騷怨明湘纍。立本以致詰，驅宏來抵。
清如朔雪嚴，緩若春煙羸。或欲開戶牖，或將飾纓緌。
雖非倚天劍，亦是囊中錐。皆由內史意，致得東莞詞。
梁元盡索虜，後主終亡隋。哀音但浮脆，豈望分雄雌。
吾唐揖讓初，陛列森咎夔。作頌媲吉甫，直言過祖伊。
明皇踐中日，墨客肩參差。岳淨秀擢削，海寒光陸離。
皆能取穴鳳，盡擬乘雲螭。邇來二十祀，俊造相追隨。
余生落其下，亦值文明時。少小不好弄，逡巡奉弓箕。
雖然苦貧賤，未省親嚅。秋倚抱風桂，曉烹承露葵。
窮年只敗袍，積日無晨炊。遠訪賣藥客，閒尋捕魚師。
歸來蠹編上，得以含情窺。抗韻吟比雅，覃思念攡。
因知昭明前，剖石呈清琪。又嗟昭明後，敗葉埋芳蕤。
縱有月旦評，未能天下知。徒為強貔豹，不免參狐狸。
誰蹇行地足，誰抽刺天鬐。誰作河畔草，誰為洞中芝。
誰若靈囿鹿，誰猶清廟犧。誰輕如鴻毛，誰密如凝脂。
誰比蜀嚴靜，誰方巴賨貲。誰能釣抃鼇，誰能灼神龜。
誰背如水火，誰同若塤篪。誰可作梁棟，誰敢驅谷蠡（音鹿黎）。
用此常不快，無人動交鈹。空消病裏骨，枉白愁中髭。
鹿門先生才，大小無不怡。就彼六籍內，說詩直解頤。
顧我迷未遠，開懷潰其疑。初開（一作看）鑿本源，漸乃疏旁支。
邃古派泛濫，皇朝光赫曦。揣摩是非際，一一如襟期。
李杜氣不易，孟陳節難移。信知君子言，可並神明蓍。
枯腐尚求律，膏肓猶謁醫。況將太牢味，見啗逋懸飢。
今來置家地，正枕吳江湄。餌薄鉤不曲，跫然守空坻。
嘿坐無影響，唯君欸茅茨。抽書亂籤帙，酌茗煩甌艤。
或伴補缺砌，或偕詣荒祠。孤筇倚煙蔓，細木橫風漪。
觸雨妨屝屨，臨流泥江蘺。既狎野人調，甘為豪士訾（一作嗤）。
不敢負建[7110]鼓，唯憂掉降旗。希君念餘勇，挽袖登文陴。
[頁]卷,冊....[7111]617,18
第3筆
　　　　奉酬襲美先輩吳中苦雨一百韻　陸龜蒙
微生參最靈，天與意緒拙。人皆機巧求，百逕無一達。
家為唐臣來，奕世唯稷。只垂青白風，凜凜自貽厥（龜蒙五代祖、六代祖，皇朝繼在台輔）。
猶殘賜書在，編簡苦斷絕。其間忠孝字，萬古光不滅。
孱孫誠瞢昧，有志常搰搰。敢云嗣良弓，但欲終守節。
喧嘩不入耳，讒佞不挂舌。仰詠堯舜言，俯遵周孔轍。
所貪既仁義，豈暇理生活。縱有舊田園，拋來亦蕪沒。
因之成否塞，十載真契闊。凍骭一襜褕，飢腸少。
甘心付天壤，委分任迴斡。笠澤臥孤雲，桐江釣明月。
盈筐盛芡芰，滿釜煮鱸鱖。酒幟風外，茶槍露中擷（茶芽未展者曰槍，已展者曰旗）。
歌謠非大雅，捃摭為小說。上可補熏莖，傍堪跐（一作蹈）芽蘗（龜蒙嘗著稗說三卷）。
方當賣罾罩，盡以易紙札。蹤跡尚吳門，夢魂先魏闕。
尋聞天子詔，赫怒誅叛卒。宵旰憫烝黎，謨（一作謀）明問征伐。
王師雖繼下，賊壘未即拔。此時淮海波，半是生人血。
霜戈驅少壯，敗屋葉羸耋。踐蹋比塵埃，焚燒同稿秸。
吾皇自神聖，執事皆間傑。射策亦何為，春卿遂聊輟。
伊余將貢技，未有恥可刷。卻問漁樵津，重耕煙雨。
諸侯急兵食，冗剩方翦截。不可抱（一作把）詞章，巡門事干謁。
歸來闔蓬楗，壁立空豎褐。暖手抱孤煙，披書向殘雪。
幽憂和憤懣，忽愁（一作忽）自驚蹶。文兮乏寸毫，武也無尺鐵。
平生所韜蓄，到死不開豁。念此令人悲，翕然生內熱。
加之被皸瘃，況復久藜糲。既為霜露侵，一臥增百疾。
筋骸將束縛，腠理如箠撻。初謂抵狂貙，又如當毒蝎。
江南多事鬼，巫覡連甌粵。可口是妖訛，恣情專賞罰。
良醫只備位，藥肆或虛設。而我正萎痿，安能致訶咄。
椒蘭任芳苾，精（一作糈）粣從羅列。醆斝既屢傾，錢刀亦隨熱。
兼之瀆財賄，不止行盜（一[7111]作諂）竊。天地如有知，微妖豈逃殺。
其時心力憤，益使氣息惙。永夜更呻吟，空床但皮骨。
君來贊賢牧，野鶴聊簪笏。謂我同光塵，心中有溟渤。
輪蹄相壓至，問遺無虛月。首（一作直）到春鴻濛，猶殘病根苃。
看花雖眼暈，見酒忘肺渴。隱几還自怡，逢盧亦爭喝。
抽毫更唱和，劍戟相磨戛。何大不包羅，何微不挑刮。
今來值霖雨，晝夜無暫歇。雜若碎淵淪，高如破轇轕。
何勞鼉吼岸，詎要鸛鳴垤。祗意江海翻，更愁山岳裂。
初驚蚩尤陣，虎豹爭搏嚙。又疑伍胥濤，蛟蜃相蹙拶。
千家濛瀑練，忽似好披拂。萬瓦垂玉繩，如堪取縈結。
況余居低下，本是蛙蚓窟。邇來增號呼，得以恣唐突。
先夸屋舍好，又恃頭角凸。厚地雖直方，身能遍穿穴。
常參莊辯裏，亦造揚玄末。偃仰縱無機，形容且相忽。
低頭增歎詫，到口復嗢咽。沮洳漬琴書，莓苔染巾襪。
解衣換艙粟，秕稗猶未脫。飢鳥屢窺臨，泥僮苦舂（音伐）。
或聞秋稼穡，大半沉澎汃。耕父蠹齊民，農夫思旱魃。
吾觀天下意，未必洪水割。且要虐飛龍，又圖滋跛鱉。
三吳明太守，左右皆儒哲。有力即扶危，懷仁過救暍。
鹿門皮夫子，氣調真俊逸。截海上雲鷹，橫空（一作天）下霜（一作傢）鶻。
文壇如命將，可以持玉鉞。不獨扆羲軒，便當城老佛。
顧余為山者，所得纔簣撮。譬如飾箭材，尚欠鏃與筈。
閒將歈兒唱，強倚帝子瑟。幸得遠瀟湘，不然嗤賈屈。
開緘窺寶肆，璣貝光比櫛。朗詠衝樂懸，陶匏響鏗擖。
古來愁霖賦，不是不清越。非君頓挫才，沴氣難摧折。
馳情扣虛寂，力盡無所掇。不足謝徽音，祗令凋鬢髮。
[頁]卷,冊....[7112]617,18
第4筆
　　　　奉酬襲美先輩初夏見寄次韻　陸龜蒙
積雨晦皋圃，門前煙水平。蘋蘅增遙吹，枕席分餘清。
村旆詫酒美，賒來滿鋞程（一作鋐）。未必減宣子，何羨謝公榮。
借宅去人遠，敗牆連古城。愁鴟占枯，野鼠趨前楹。
昨日雲破損，晚林先覺晴。幽篁倚微照，碧[7112]粉含疏莖。
蠹簡有遺字，（一作）琴無泛聲。蠶寒繭尚薄，燕喜雛新成。
覽物正搖思，得君初夏行。誠明復散誕，化匠（一作工）安能爭。
海浪刷三島，天風吹六英。洪崖領玉節，坐使虛音生。
吾祖傲洛客，因言幾為傖。末裔實漁者，敢懷干墨卿。
唯思釣璜老，遂得持竿情。何須乞鵝炙，豈在斟羊羹。
畦蔬與甕醁，便可相攜迎。蟠木几甚曲，筍皮冠且輕。
閒心放羈靮，醉腳從攲傾。一逕有餘遠，一窗有餘明。
秦皇苦不達，天下何足并。
[頁]卷,冊....[7113]617,18
第5筆
　　　　奉和襲美二遊詩　徐詩　陸龜蒙
嘗聞四書曰，經史子集焉。苟非天祿中，此事無由全。
自從秦火來，歷代逢迍邅。漢祖入關日，蕭何為政年。
盡力取圖籍，遂持天下權。中興熹平（一作延嘉）時，教化還相宜。
立石刻五經，置於太學前。賊卓亂王室，君臣如轉圜。
洛陽且煨燼，載籍宜為煙。逮晉武革命，生民纔息肩。
惠懷亟寡昧，戎羯俄腥羶。已覺天地閉，競為東南遷。
日既不暇給，墳索何由專。爾後國脆弱，人多尚虛玄。
任學者得謗，清言者為賢。直至沈范輩（沈約、范雲皆藏書數萬卷），始家藏簡編。
御府有不足，仍令就之傳。梁元渚宮日，盡取如蚳蝝。
兵威忽破碎，焚爇無遺篇。近者隋後主，搜羅勢駢闐。
寶函映玉軸，彩翠明霞鮮。伊唐受命初，載史聲連延。
砥柱不我助，驚波涌淪漣。遂令因去（一作往古）書，半在餘浮泉。
貞觀購亡逸，蓬瀛漸周旋。炅然東壁光，與月爭流天。
偉矣開元中，王道真平平。八萬五千卷，一一皆塗鉛（案開元麗正殿書錄云）。
人間盛傳寫，海內奔窮研。目云西齋書，有過東皋田。
吾聞徐氏子，奕世皆才賢。因知遺孫謀，不〔在〕（用）黃金錢。
插架幾萬軸，森森[7113]若戈鋌。風吹籤牌聲，滿室鏗鏘然。
佳哉鹿門子，好問如除。倏來參卿處，遂得參卿憐。
開懷展櫥簏，唯在性所便。素業已千仞，今為峻雲巔。
雄才舊百派，相近浮日（一作百）川。君抱（一作苞）王佐圖，縱步凌陶甄。
他時若報德，誰在參卿先。
[頁]卷,冊....[7114]617,18
第6筆
　　　　奉和襲美二遊詩　任詩　陸龜蒙
吳之闢疆園，在昔勝概敵。前聞富修竹，後說紛怪石（竟陵子陸羽玩月詩云：闢疆舊林園，怪石紛相向）。
風煙慘無主，載祀將六百。草色與行人，誰能問遺跡。
不知清景在，盡付任君宅。卻是五湖光，偷來傍簷隙。
出門向城路，車馬聲躪躒（一作轢）。入門望亭隈，水木氣岑寂。
犨牆繞曲岸，勢似行無極。十步一危梁，乍疑當絕壁。
池容澹而古，樹意蒼然僻。魚驚尾半紅，鳥下衣全碧。
斜來島嶼隱，恍若瀟湘隔。娛靜挂殘絲，煙消有餘脈。
朅來任公子，擺落名利役。雖將祿代耕，頗愛巾隨策。
秋籠支遁鶴，夜榻戴顒客。說史足為師，譚禪差作伯。
君多鹿門思，到此情便適。偶蔭桂堪帷，縱吟苔可席。
顧余真任誕，雅遂中心獲。但知醉還醒，豈知玄尚白。
甘閒在雞口，不貴封龍額。即此自怡神，何勞謝公屐。
[頁]卷,冊....[7114]617,18
第7筆
　　　　次追和清遠道士詩韻　陸龜蒙
一代先後賢，聲容劇河漢。況茲邁古士，復歷蒼崖竄。
辰經幾十萬，邈與靈壽玩。海嶽尚推移，都鄙固蕪漫。
羸僧下高閣，讀鳥沒遠岸。嘯初風雨來，吟餘鐘唄亂。
如何鍊精魄，萬祀忽欲半。寧為斷臂憂，肯作秋柏（一作拍）散。
吾聞酆宮內，日月自昏旦。左右修文郎，縱橫灑篇翰。
斯人久冥漠，得不垂慨歎。庶或有神交，相從重興贊。
[頁]卷,冊....[7114]617,18
第8筆
　　　　補沈恭子詩（并序）　陸龜蒙
　　案清遠道士詩題中，有沈恭子同遊，既為神怪之儔，得非姓氏諡為恭
　　子乎（一作若），趙宣子、韓獻子之類耶。恭子，美諡也，而詩中有
　　風流詞翰之稱，豈獨唱而不和者歟。疑闕其文，以為恭子之恨，乃作
　　一章存於編中，亦補亡之義也。
靈質貫軒昊，遐年越商周。自然失遠裔，安得怨寡儔。
我亦小國胤，易名慚見優。雖非放曠懷，雅奉逍遙遊。
攜手桂枝下，屬詞山之幽。風雨一以過，林麓颯然秋。
落日倚石壁，天寒登古丘。荒泉已無夕，敗葉翳不流。
亂翠缺月隱，衰紅清露愁。覽物性未逸，反為情所囚。
異才偶絕境，佳藻窮冥搜。虛傾寂寞音，敢作雜珮酬。
[頁]卷,冊....[7115]617,18
第9筆
　　　　讀陰符經寄鹿門子　陸龜蒙
清晨整冠坐，朗詠三百言。備識天地意，獻詞犯乾坤。
何事不隱德，降靈生軒轅。口銜造化斧，鑿破機關門。
五賊忽迸逸，萬物爭崩奔。虛施神仙要，莫救華池源。
但學戰勝術，相高甲兵屯。龍蛇競起陸，鬥血浮中原。
成湯與周武，反覆更為尊。下及秦漢得（一作傳），黷弄兵亦煩。
姦強自林據，仁弱無枝蹲。狂喉恣吞噬，逆翼爭飛翻。
家家伺天發，不肯匡淫昏。生民墜塗灰，比屋為冤魂。
祗為讀此書，大樸難久存。微臣與軒轅，亦是萬世孫。
未能窮意義，豈敢求瑕痕。曾亦愛兩句，可與賢達論。
生者死之根，死者生之根。方寸了十字，萬化皆胚。
身外更何事，眼前徒自喧。黃河但東注，不見歸崑崙。
晝短苦夜永，勸君傾一尊。
[頁]卷,冊....[7116]618,18
第10筆
　　　　奉和襲美初夏遊楞伽精舍次韻　陸龜蒙
吳郡涵汀洲，碧液浸郡郭。微雨蕩春醉，上下一清廓。
奇蹤欲探討，靈物先瘵瘼。飄然蘭葉舟，旋倚煙霞泊。
吟譚亂篙艣，夢寐雜巘崿。纖情不可逃，洪筆難暫閣。
豈知楞伽會（一作舍），乃在山水箔。金仙著書日，世界名極樂。
薝蔔冠諸香，琉璃代華堊。禽言經不輟，象口川寧涸。
萬善峻為城，巉巉扞群惡。清晨欲登造，安得無自愕。
險穴駭坤牢，高蘿挂天笮（一作索）。池容澹相向，蛟怪如可摸。
苔蔽石髓根，蒲差水心鍔。[7116]嵐侵答（一作達）摩髻，日照狻猊絡。
仰首乍眩旋，迴眸更煇。簷端凝（去聲）飛羽，磴外浮碧落。
到迴（一作迥）解風襟，臨幽濯雲屩。塵機性非便，靜境心所著。
自取海鷗知，何煩尸祝酢。峰圍震澤岸，翠浪舞綃幕。
瀲灩豈堯遭，嵃非禹鑿。潛聽鐘梵處，別有松桂壑。
靄重燈不光，泉寒網猶薄。僮能躡孤剎，鳥慣親躡鐸。
服道身可遺，乞閒心已諾。人間亦何事，萬態相毒。
戰壘競高深，儒衣謾褒博。宣尼名位達，未必春秋作。
管氏包霸圖，須人解其縛。伊余采樵者，蓬藋方索寞。
近得風雅情，聊將聖賢度。多君富遒采，識度兩情恪。
詎寵生滅詞，肯教夷夏錯。未為堯舜用，且向煙霞托。
我亦擺塵埃，他年附鴻鶴。
[頁]卷,冊....[7117]618,18
第11筆
　　　　奉和襲美公齋四詠次韻　小松　陸龜蒙
擢秀逋客巖，遺根飛鳥逕。因求飾清閟，遂得辭危敻。
貞同柏有心，立若珠無脛。枝形短未怪，鬣數差難定。（名山記云：松有兩鬣、三鬣、七鬣者，言如馬鬣形也，言粒者非。）
況密三天風，方遵四時柄。那興培塿歎，免答鄰里病。
微霜靜可分，片月疏堪映。奇當虎頭筆，韻叶通明性。
會拂陽烏胸，掄才膺帝命。
[頁]卷,冊....[7117]618,18
第12筆
　　　　奉和襲美公齋四詠次韻　小桂　陸龜蒙
諷賦輕八植，擅名方一枝。才高不滿意，更自寒山移。
宛宛別雲態，蒼蒼出塵姿。煙歸助華杪，雪點迎芳蕤。
青條坐可結，白日如奔螭。諒無（音鶯）翦憂，即是蕭森時。
洛浦雖有蔭，騷人聊自怡。終為濟川楫，豈在論高卑。
[頁]卷,冊....[7117]618,18
第13筆
　　　　奉和襲美公齋四詠次韻　新竹[7117]　陸龜蒙
別塢破苔蘚，嚴城樹軒楹。恭文稟璇璣，化質離青冥（竹璇璣玉精，受氣於玄軒之宿）。
色可定雞頸，實堪招鳳翎。立窺五嶺秀，坐對三都屏。
晴月窈窕入，曙煙霏微生。昔者尚借宅，況來處賓庭。
金罍縱傾倒，碧露還鮮醒。若非抱苦節，何以偶惟馨。
徐觀穉龍出，更賦錦苞零。
[頁]卷,冊....[7118]618,18
第14筆
　　　　奉和襲美公齋四詠次韻　鶴屏　陸龜蒙
時人重花屏，獨即胎化狀。叢毛練分彩，疏節筇相望。（八公相鶴經云：大毛落，叢毛生，其色如雪。又云：高腳疏節，則多跛也。）
曾無氃氋態，頗得連軒樣。勢擬搶高尋，身猶在函丈。
如憂雞騖鬥，似憶煙霞向。塵世任縱橫，霜襟自閒放。
空資明遠思，不待浮丘相。何由振玉衣，一舉棲瀛閬。
[頁]卷,冊....[7118]618,18
第15筆
　　　　奉和襲美酬前進士崔潞盛製見寄因贈至一百四十言　陸龜蒙
孔聖鑄顏事，垂之千載餘。其間王道乖，化作荊榛墟。
天必授賢哲，為時攻翦除。軻雄骨已朽，百代徒趑趄。
近者韓文公，首為閑（一作開）闢鋤。夫子又繼起，陰霾終廓如。
搜得萬古遺，裁成十編書。南山盛雲雨，東序堆瓊琚。
偶此真籍客，悠揚兩情攄。清詞忽窈窕，雅韻何虛徐。
唱既野芳坼，酬還天籟疏。輕波掠翡翠，曉露披芙渠。
儷曲信寡合，末流難嗣初。空持一竿餌，有意鯨魚。
[頁]卷,冊....[7118]618,18
第16筆
　　　　奉和襲美太湖詩二十首　初入太湖　陸龜蒙
東南具區雄，天水合為一。高帆大弓滿，羿射爭箭疾。
時當暑雨後，氣象仍鬱密。乍如開雕笯（音奴。籠也），聳翅忽飛出。
行將十洲近，坐覺八極溢。耳目駭鴻濛，精神寒佶栗。
坑來斗呀豁，涌處驚嵯崒。嶮異（一作險若）[7118]拔龍湫，喧如破蛟室。
斯須風妥帖，若受命平秩。微茫誠端倪，遠嶠疑格（音閣）筆。
巉巉見銅闕（湖中穹崇山有銅闕），左右皆輔弼。盤空儼相趨，去勢猶橫逸。
嘗聞咸池氣，下注作清質。至今涵赤霄，尚且浴白日（太湖上稟咸池五車之氣，故一水五名也）。
又云構浮玉，宛與崑閬匹。肅為靈官家，此事難致詰（太湖乃仙家浮玉之北堂）。
纔迎沙嶼好，指顧俄已失。山川互蔽虧，魚鳥空聱（語彪切）耴（魚乙切）。
何當授真檢，得召天吳術。一一問朝宗，方應可譚悉。
[頁]卷,冊....[7119]618,18
第17筆
　　　　奉和襲美太湖詩二十首　曉次神景宮　陸龜蒙
曉帆逗碕岸，高步入神景。灑灑襟袖清，如臨蕊珠屏。
雖然群動息，此地常寂靜。翠鑷有寒鏘，碧花無定影。
憑軒羽人傲，夾戶天獸猛。稽首朝元君，褰衣就虛省。
呀空雪牙利，嗽水石齒冷。香母未垂嬰，芝田不論頃。
遙通河漢口，近撫松桂頂。飯薦七白蔬，杯釃九光杏。
人間附塵躅，固陋真鉗頸。肯信抃鰲傾，猶疑夏蟲永。
玄津蕩瓊壟，紫汞啼金鼎。盡出冰霜書，期君一披省。
[頁]卷,冊....[7119]618,18
第18筆
　　　　奉和襲美太湖詩二十首　入林屋洞　陸龜蒙
知名十小天，林屋當第九（人間三十六洞天，知名者十爾。餘二十六天，出九微志。未行於世）題之為左神，理之以天后（林屋洞為左神幽居之天，即天后真君之便闕）。
魁堆（一作罡）辟邪輩，左右專備守。自非方瞳人，不敢窺洞口。
唯君好奇士，復嘯忘情友。致（一作斂）傘在風林，低冠入雲竇。
中深劇苔井，傍坎纔藥臼。石角忽支頤，藤根時束肘。
初為大幽怖，漸見微明誘。屹若造靈封，森如達仙藪。
嘗聞白芝秀，狀與琅花偶。又坐紫泉光，甘如酌天酒（白芝、紫泉皆此洞所出。乃神仙之飲餌，非常人所能得）。
何人能挹嚼，餌以代漿糗。卻笑探五符，徒勞步雙斗。
真君[7119]不可見，焚盥空遲久。眷戀玉碣文，行行但迴首。
[頁]卷,冊....[7120]618,18
第19筆
　　　　奉和襲美太湖詩二十首　雨中遊包山精舍　陸龜蒙
包山信神仙，主者上真職。及棲鐘梵侶，又是清涼域。
乃知煙霞地，絕俗無不得。巖開一逕分，柏擁深殿黑。
僧閒若圖畫，像古非雕刻。海客施明珠，湘蕤料（平聲）淨食。
有魚皆玉尾，有烏盡金臆。手攜鞞鐸佉（唐言楊枝。佉一作供），若在中印國。
千峰殘雨過，萬籟清且極。此時空寂心，可以遺智識。
知者戰未勝，尚倚功名力。卻下聽經徒（生公有聽經石），孤帆有行色。
[頁]卷,冊....[7120]618,18
第20筆
　　　　奉和襲美太湖詩二十首　毛公壇　陸龜蒙
古有韓終道，授之劉先生。身如碧鳳皇，羽翼披輕輕。
先生盛驅役，臣伏甲與丁。勢可倒五嶽，不唯鞭群靈。
飄颻駕翔螭，白日朝太清。空遺古壇在，稠疊煙蘿屏。
遠懷步罡夕，列宿森然明。四角鎮露獸，三層差羽嬰。
迴眸盼七氣，運足馳疏星。象外真既感，區中道俄成。
邇來向千祀，雲嶠空崢嶸。石上橘花落，石根瑤草青。
時時白鹿下，此外無人行。我訪岑寂境，自言齋戒精。
如今君安死（字君安），魂魄猶羶腥。有芨皆綠字，有芝皆紫莖。
相將望瀛島，浩蕩凌滄溟。
[頁]卷,冊....[7120]618,18
第21筆
　　　　奉和襲美太湖詩二十首　三宿神景宮　陸龜蒙
靈蹤未遍尋，不覺谿色瞑。迴頭問棲所，稍下杉蘿逕。
巖居更幽絕，澗戶相隱映。過此即神宮，虛堂愜雲性。
四軒盡疏達，一榻何清零（去聲）。髣髴聞玉笙，鼓鏗動涼磬。
風凝古松粒，露壓修荷柄。萬籟既無聲，澄明但心聽。
希微辨真語，若授虛皇命。尺宅按來平，華池漱餘淨。
頻窺宿羽麗，三吸晨霞盛。豈獨冷衣襟，[7120]便堪遺造請。
徒深（一作探）物外趣，未脫塵中病。舉首（一作手）謝靈峰，徜徉事歸榜。
[頁]卷,冊....[7121]618,18
第22筆
　　　　奉和襲美太湖詩二十首　以毛公泉獻大諫清河公　陸龜蒙
先生鍊飛精，羽化成翩翩。荒壇與古甃，隱軫清冷存。
四面蹙山骨，中心含月魂。除非紫水脈，即是金沙源。
香實灑桂蕊，甘惟漬雲根。向來探幽人，酌罷祛蒙昏。
況公珪璋質，近處諫諍垣。又聞虛靜姿，早挂冰雪痕。
君對瑤華味，重獻蘭薰言。當應滌煩暑，朗詠翬飛軒。
我願得一掬，攀天叫重閽。霏霏散為雨，用以移焦原。
[頁]卷,冊....[7121]618,18
第23筆
　　　　奉和襲美太湖詩二十首　縹緲峰　陸龜蒙
左右皆跳岑，孤峰挺然起。因思縹緲稱，乃在虛無裏。
清晨躋磴道，便是孱顏（一作頑）始。據石即更歌，遇泉還徒倚。
花奇忽如薦，樹曲渾成几。樂靜煙靄知，忘機猿狖喜。
頻攀峻過斗，末造平如砥。舉首閡青冥，迴眸聊下視。
高帆大於鳥，廣墠纔類蟻。就此微茫中，爭先未嘗已。
葛洪話剛氣，去地四千（一作十）里。苟能乘之遊，止若道路耳。
吾將自峰頂，便可朝帝扆。盡欲活群生，不唯私一己。
超騎明月蜍，復弄華星蕊。卻下蓬萊巔，重窺清淺水。
身為大塊客，自號天隨子。他日向華陽，敲雲問名氏。
[頁]卷,冊....[7121]618,18
第24筆
　　　　奉和襲美太湖詩二十首　桃花塢　陸龜蒙
行行問絕境，貴與名相親。空經桃花塢，不見秦時人。
願此為東風，吹起枝上春。願此作流水，潛浮蕊中塵。
願此為好鳥，得棲花際鄰。願此作幽蝶，得隨花下賓。
朝為終花日，暮作涵花津。試為探花士，作此（一作出作）偷桃臣。
桃源不我棄，庶可全天真。
[頁]卷,冊....[7121]618,18
第25筆
　　　　奉和襲美太湖詩二十首　明月灣　陸龜蒙
昔聞明月觀（在建業故臺城），祗傷荒野基。今逢明月灣，不值三五時。
擇此二明月，洞庭看最奇。連山忽中斷，遠樹分毫釐。
周迴二十里，一片澄風漪。見說秋半夜，淨無雲物欺。
兼之星斗藏，獨有神仙期。初聞鏘鐐跳（一作銚），積漸調參差。
空中卓羽衛，波上停龍螭。蹤（一作縱）舞玉煙節，高歌碧霜詞。
清光悄不動，萬象寒咿咿。此會非俗致，無由得旁窺。
但當乘扁舟，酒甕仍相隨。或徹三弄笛，或成數聊詩。
自然瑩心骨，何用神仙為。
[頁]卷,冊....[7122]618,18
第26筆
　　　　奉和襲美太湖詩二十首　練瀆（一云吳王開以練兵）　陸龜蒙
越恃君子眾，大將壓全吳（越有私卒君子六千人）。吳將派天澤，以練舟師徒。
一鏡止千里，支流忽然迂。蒼奩束洪波，坐似馮夷軀。
戰艦百萬輩，浮宮三十餘。平川盛丁寧，絕島分儲胥。
鳳押半鶴膝，錦杠雜肥胡。香煙與殺氣，浩浩隨風驅。
彈射盡高鳥，杯觥醉潛魚。山靈恐見鞭，水府愁為墟。
兵利德日削，反為讎國屠。至今鉤鏃殘，尚與泥沙俱。
照此月倍苦，來茲煙亦孤。丁魂尚有淚，合灑清楓枯。
[頁]卷,冊....[7122]618,18
第27筆
　　　　奉和襲美太湖詩二十首　投龍潭　陸龜蒙
名山潭洞中，自古多秘邃。君將接神物，聊用申祀事。
鎔金象牙角，尺木無不備。亦既奉真官，因之徇前志。
持來展明誥，敬以投嘉瑞。鱗光煥水容，目色燒山翠。
吾皇病秦漢，豈獨探幽異。所貴風雨時，民皆受其賜。
良田為巨浸，污澤成赤地。掌職一不行，精靈又何寄。
唯貪血食飽，但據驪珠睡。何必費黃金，年年授星使。
[頁]卷,冊....[7122]618,18
第28筆
　　　　奉和襲美太湖詩二十首　孤園寺　陸龜蒙
浮屠從西來，事者極梁武。巖幽與水曲，結構無遺土。
窮山林幹盡，竭海珠璣聚。況即侍從臣，敢愛煙波塢。
幡條玉龍扣，殿角金虯舞。釋子厭樓臺，生人露風雨。
今來四百載，像設藏雲浦。輕鴿亂馴鷗，鳴鐘和朝艣。
庭蕉裂旗旆，野蔓差纓組。石上解空人，窗前聽經虎。
林虛葉如織，水淨沙堪數。遍問得中天，歸修釋迦譜。
[頁]卷,冊....[7123]618,18
第29筆
　　　　奉和襲美太湖詩二十首　上真觀　陸龜蒙
嘗聞昇三清，真有上中下。官居乘佩服，一一自相亞。
霄裙或霞粲，侍女忽玉奼。坐進金碧腴，去馳飆欻駕。
今來上真觀，恍若心靈訝。祗恐暫神遊，又疑新羽化。
風餘撼朱草，雲破生瑤榭。望極覺波平，行虛信煙籍。
閒開飛龜帙，靜倚宿鳳架。俗狀既能遺，塵冠聊以卸。
人間方大火，此境無朱夏。松蓋蔭日車，泉紳垂天罅。
窮幽不知倦，復息芝園舍。鏘珮引涼姿，焚香禮遙夜。
無情走聲利，有志依閒暇。何處好迎僧，希將石樓借。
[頁]卷,冊....[7123]618,18
第30筆
　　　　奉和襲美太湖詩二十首　銷夏灣　陸龜蒙
霞島焰難泊，雲峰奇未收。蕭條千里灣，讀自清如秋。
古岸過新雨，高蘿蔭橫流。遙風吹蒹葭，折處鳴颼颼。
昔予守圭竇，過於回祿囚。日為蘧徒（渠曲二音，簟之異名），分作祗裯讎（低刁二音，並單衣）。
願狎寒水怪，不封朱轂侯。豈知煙浪涯，坐可思重裘。
健若數尺鯉，泛然雙白鷗。不識號火井，孰問名焦丘。
我真魚鳥家，盡室營扁舟。遺名復避世，消夏還消憂。
[頁]卷,冊....[7123]618,18
第32筆
　　　　奉和襲美太湖詩二十首　聖姑廟　陸龜蒙
渺渺洞庭水，盈盈芳嶼神。因知古佳麗，不獨湘夫人。
流蘇蕩遙吹，斜領生輕塵。蜀彩駁霞碎，吳綃盤霧勻。
可憐飛燕姿，合是乘鸞賓。坐想煙雨夕，兼知（一作之）花草春。
空登油壁車，窈窕誰相親。好贈玉條脫，堪攜紫綸巾。
殷勤撥香池，重薦汀洲蘋。明朝懂蘭楫，不翅星河津。
[頁]卷,冊....[7124]618,18
第33筆
　　　　奉和襲美太湖詩二十首　太湖石　陸龜蒙
他山豈無石，厥狀皆可薦。端然遇良工，坐使天質變。
或裁基棟宇，礧砢成廣殿。或剖出溫瑜，精光具華瑱。
或將破仇敵，百砲資苦戰。或用鏡功名，萬古如會面。
今之洞庭者，一以非此選。槎牙真不才，反作天下彥。
所奇者嵌崆，所尚者蔥蒨。旁穿參洞穴，內竅均環釧。
刻削九琳窗，玲瓏五明扇。新雕碧霞段，旋破秋天片。
無力置池塘，臨風只流眄。
[頁]卷,冊....[7124]618,18
第34筆
　　　　奉和襲美太湖詩二十首　崦裏　陸龜蒙
山橫路若絕，轉楫逢平川。川中水木幽，高下兼良田。
溝塍墮微溜，桑柘含疏煙。處處倚蠶箔，家家下魚筌。
騃犢臥新，野禽爭折蓮。試招搔首翁，共語殘陽邊。
今來九州內，未得皆恬然。賊陣始吉語，狂波又[7124]凶年。
吾翁欲何道，守此常安眠。笑我掉頭去，蘆中聞刺船。
余知隱地術，可以齊真仙。終當從之遊，庶復全於天。
[頁]卷,冊....[7125]618,18
第35筆
　　　　奉和襲美太湖詩二十首　石板　陸龜蒙
一片倒山屏，何時隳洞門。屹然空闊中，萬古波濤痕。
我意上帝命，持來壓泉源。恐為庚辰官，囚怪力所掀。
又疑廣袤次，零落潛驚奔。不然遭霹靂，強半沈無垠。
如何造化首，便截秋雲根。往事不足問，奇蹤安可論。
吾今病煩暑，據簟常昏昏。欲從石公乞（石板在石松山前），瑩理平如璊。
前後植桂檜，東西置琴尊。盡攜天壤徒，浩唱羲皇言。
[頁]卷,冊....[7125]618,18
第36筆
　　　　雜諷九首　陸龜蒙
紅蠶緣枯桑，青繭大如甕。人爭捩其臂，羿矢亦不中。
微微待賢祿，一一希入夢。縱操上古言，口噤難即貢。
蛟龍在怒水，拔取牙角弄。丹穴如可遊，家家蓄孤鳳。
凶門尚兒戲，戰血波澒（一作鴻）溶。社鬼苟有靈，誰能遏秋慟。

童麋來觸犀，德力不相及。伊無愜心事，祗有碎首泣。
況將鵬蝨校，數又百與十。攻如餓鴟叫，勢若脫兔急。
斯為朽關鍵，怒犖抉以入。年來橫干戈，未見拔城邑。
得非佐饔者，齒齒待啜汁。羈維豪杰輩，四駭方少縶。
此皆乘時利，縱舍在呼吸。吾欲斧其吭，無雷動幽蟄。

鵝慘於冰，陸立懷所適。斯人道仍閟（一作悶），不得不嗚呃。
當時布衣士，亦作天子客。至今東方生，滿口自誇白。
終為萬乘交，談笑無所隔。致君非有書，乃是堯舜畫。
祗今侯門峻，日掃貧賤跡。朝趨九韶音，暮列五鼎食。
如聞恭儉語，謇謇事夕惕。可拍伊牧肩，功名被金石。

赤舌（一作石）可燒城，讒邪易為伍。詩人疾（一作病）之甚，取俾投豺虎。
長風吹窾木，始有音韻吐。無木亦無風，笙簧由喜怒。
女媧煉五石，天缺猶可補。當其利口銜，罅漏不復數。
元精遺萬類，雙目如牖戶。非是既相[7126]參，重瞳亦為瞽。

東南有狂兕，獵者西北矢。利塵白（一作日）冥冥，獨此清夜止。
無人語其事，偶坐窺天紀。安得東壁明，洪洪用墳史。
搜揚好古士，一以罄雲水。流堪灑菁英，風足去稗秕。
如能出奇計，坐可平賊壘。徐陳羲皇道，高駕太平軌。
攫疏成特雄，濯垢為具美。貢賢當上賞，景福視所履。
永播南熏音，垂之萬年耳。

有蘗何青青，空城雪霜裏。千林盡枯槁，苦節獨不死。
他遭匠石顧，總入犧黃美。遂得保天年，私心未為恥。
高從（一作徒）宿梟怪，下亦容螻蟻。大廈若掄材，亭亭托君子。

左右佩劍者，彼此亦相笑。趨時與閉門，喧寂不同調。
潛機取聲利，自許臻乎妙。志士以神窺，慚然（一作寂）真可弔。
天之發遐籟，大小隨萬竅。魁其罏冶姿，形質惟所召。
鼗笙磬竽瑟，是必（一作以）登清廟。伊聖不可（一作吾）欺，誰能守蓬藋。

橫笛喝（一作鳴）秋風，清商入疏越。君居不夜城，肯怨孤戍月。
吳兵甚犀利，太白光突兀。日已費千金，廑聞侵一撥（一作）。
豈無惡年少，縱酒遊俠窟。募為敢死軍（一作士），去以梟叛卒。
豈無中林士，貫穿學問骨。兵法五十家，浩蕩如溟渤。
高懸鹿皮睡，清澗（一作潤）時依樾。分已諾煙霞，全遺事干謁。
既非格猛獸，未可輕華髮。北面師其謀，幾能止征伐。
何妨秦堇勇，又有曹劌說。堯舜尚詢芻（一作事），公乎聽無忽。

朝為壯士歌，暮為壯士歌。壯士心獨苦，傍人謂之何。
古鐵久不快，倚天無處磨。將來易水上，猶足生寒波。
捷可搏飛狖，健能超橐駝。群兒被堅利，索手安馮河。
驚飆掃長林，直木謝科。嚴霜凍大澤，僵龍不如蛇。
昔者天血碧，吾徒安歎嗟。

[頁]卷,冊....[7127]619,18
第37筆
　　　　美人　陸龜蒙
美人抱瑤瑟，哀怨彈別鶴。雌雄南北飛，一旦異棲托。
諒非金石性，安得宛如昨。生為並蒂花，亦有先後落。
秋林對斜日，光景自相薄。猶欲悟君心，朝朝佩蘭若。
[頁]卷,冊....[7128]619,18
第38筆
　　　　感事　陸龜蒙
將軍被鮫函，祗畏金石鏃。豈知讒箭利，一中成赤族。
古來信簧舌，巧韻淒鏘曲。君聞悅耳音，盡日聽不足。
初因起毫髮，漸可離骨肉。所以賢達（一作達賢）心，求人須任目。
[頁]卷,冊....[7128]619,18
第39筆
　　　　素絲　陸龜蒙
園客麗獨繭，詩人吟五。如何墨子淚，反以悲途窮。
我意豈如是，願參天地功。為線補君袞，為弦繫君桐。
左右修闕職，宮商還古風。端然潔白心，可與神明通。
[頁]卷,冊....[7128]619,18
第40筆
　　　　次幽獨君韻（二首）
靈氣獨不死，尚能成綺文。如何孤窆裏，猶自讀三墳。

落日送萬古，秋聲含七哀。枯株不蕭瑟，枝幹虛崔嵬。
伊昔臨大道，歌鐘醉高臺。臺今已平地（一作高臺今已平），祗有春風迴。
明月白草死，積陰荒隴摧。聖賢亦如此，慟絕真悠哉。
[頁]卷,冊....[7128]619,18
第41筆
　　　　贈遠　陸龜蒙
芙蓉匣中鏡，欲終心還懶。本是細腰人，別來羅帶緩。
從君出門後，不奏雲和管。妾思冷如簧，時時望君暖。
心期夢中見，路永魂夢短。怨坐（一作生）泣西風，秋窗月華滿。
[頁]卷,冊....[7128]619,18
第42筆
　　　　村夜二篇　陸龜蒙
江上冬日短，裴回草堂暝。鴻當絕塞來，客向孤村病。
綿綿起歸念，咽咽興微詠。菊徑月方高，橘齋霜已併。
盤餐蔬粟粗，史籍籤牌盛。目冷松桂寒（一作閒），耳喧兒女競。
開瓶浮蟻綠，試筆秋毫勁。晝戶亦重關，寒屏遞相映。
詩從騷雅得，字向鉛槧（一作黃）正。遇敵舞蛇矛，逢談捉犀柄。
無名升甲乙，有志扶荀孟。守道希昔賢，為文（一作人）通古聖。
幽憂廢（一作拂）長劍，憔悴慚清鏡。祗會魚鳥情，詎知時俗性。
浮虛多徇勢，老（一作疏）懶圖（一作徒）歷聘。既不務人知，空餘樂天命。
吾家（一作如何）在田野，家事苦遼敻。耕稼一以微，囷倉自然罄。
愁襟風葉亂，獨坐燈花（一作然燈）迸。明發成浩歌，誰能少傾聽。

世既賤文章，歸來事耕稼。伊人著農道（〔亢〕（元），倉子有農道篇。），我亦賦田舍。
所悲勞者苦，敢用詞為詫。祗效芻牧言，誰防輕薄罵。
嘻今居寵祿，各自矜雄霸。堂上考華鐘，門前佇高駕。
纖洪動絲竹，水陸供鱠炙。小雨靜樓臺，微風動蘭麝（一作送檀麝）。
吹噓川可倒，眄睞花爭奼（一作）。萬戶膏血（一作雨）窮，一筵歌舞價。
安（一作寧）知勤播植，卒歲無閒暇。種以春初，獲從秋隼下（一作鷹乍）。
專專望穜稑，搰搰條桑柘。日晏腹未充，霜繁體猶裸。
平生守仁義，所疾唯狙詐。上誦周孔書，沈溟（一作湎）至酣籍。
豈無致君術，堯舜不（一作弛）上下。豈無活國方，頗（一作稽）牧齊教化。
蛟龍任乾死，雲雨終不借。羿臂束如囚，徒勞誇善射。
才能誚箕斗，辯可移嵩華。若與甿輩量，飢寒殆相亞。
長吟倚清瑟，孤憤生遙夜。自古有遺賢，吾容偏稱謝。

[頁]卷,冊....[7129]619,18
第43筆
　　　　記事　陸龜蒙
本作漁釣徒，心將遂疏放。苦為飢寒（一作衣食）累，未得恣閒暢。
去年十二月，身住霅溪上。病裏賀（一作見）豐[7129]登，雞豚聊饋餉。
巍峨卞山雪，凝冽不可向。瘦骨倍加寒，徒為厚繒纊。
晴來露青靄，千（一作萬）仞缺尋丈。臥恐玉華銷，時時推枕望。
雖然營衛困，亦覺精神王。把筆強題詩，粗言瓌怪狀。
吳興鄭太守，文律頗清壯。鳳尾與鯨牙，紛披落雜（一作新）唱。
緘書寄城內，搪突無以況。料峭採蓮船，縱橫簸天浪。
方傾謝公酒（一作詠、一作言），忽值莊生（一作叟）喪（鄭員外仁規是年受代，俄喪偶）。默默阻音徽（一作徽音），臨風但惆悵。
春歸迨（一作待）秋末，固自嬰微恙。歲晏（一作早）弗躬親，何由免欺誑。
今來觀刈獲，乃在松江並（步浪切）。門外兩潮過，波瀾光蕩漾。
都緣新卜築，是事皆草創。爾後如有年，還應愜微尚。
天高氣味爽，野迥襟懷曠。感物動牢（一作勞）愁，憤時頻骯髒。
平生樂篇翰，至老安敢忘。駿骨正牽鹽，玄文終覆醬。
嗟今多赤舌，見善惟蔽謗。忖度大為防，涵容寬作量。
圖書筐簏外，關眼皆賸長。餓隸亦勝無，薄田家所仰。
稍離飢寒患，學古（一作古學）真可強。聖道庶經營，世途多踉蹌。
近聞天子詔，復許私醞釀。促使舂（一作奉）酒材，呼兒具盆盎。
宵長擁吟褐，日晏開書幌。我醉卿可還，陶然似元亮。
[頁]卷,冊....[7130]619,18
第44筆
　　　　孤雁　陸龜蒙
我生天地間，獨作南賓雁。哀鳴慕前侶，不免飲啄晏。
雖蒙小雅詠，未脫魚（一作生）網患。況（一作矧）是婚（一作摽）禮須（一作經），憂為弋者篡。
晴鳶爭上下，意氣苦凌慢。吾常嚇鴛雛，爾輩安足訕。
迴頭語晴鳶，汝食腐鼠慣。無異駑駘群，戀短豆皂棧。
豈知瀟湘岸，葭菼蘋萍（一作藜萍蘋）間。有石形狀奇，寒流古來灣。
閒看麋鹿（一作甫里）志，了不憂（一作愛）芻豢。世所重巾冠，何妨野夫丱。
騷人誇蕙芷，易象取陸莧。漆園逍遙篇，中亦載斥鷃。
汝惟材性下，嗜好不可諫。身雖慕高翔，糞壤是（一作長）盻盼。
或聞通鬼魅，怪祟立可辯。硩蔟書尚[7130]存，寧容恣妖幻（硩蔟，周禮秋官寇下，硩蔟氏掌覆夭鳥之巢。硩，鄭司農讀為摘，又他歷反。蔟，讀為爵蔟之蔟，謂巢也。夭鳥，惡鳴鳥。）
[頁]卷,冊....[7131]619,18
第45筆
　　　　南涇（一作溪）漁父　陸龜蒙
予方任疏慵，地僻即所好。江流背村落，偶往心已嫪。
田家相去遠，岑寂且縱傲。出戶手先筇，見人頭未帽。
南涇（一作溪）有漁父，往往攜稚造。問其所以漁，對我真蹈道。
我初簎魚鱉，童丱至於耄。窟穴與生成，自然通（一作知）壺奧。
孜孜戒吾屬，天物不可暴。大小參去留，候其孳養報。
終朝獲魚（一作漁）利，魚亦未常耗。同覆天地中，違仁辜覆燾。
余觀為政者，此意諒難到。民皆死搜求，莫肯興（一作與）愍悼。
今年川澤旱，前歲山源潦。牒訴已盈庭，聞之類禽噪。
譬如死（一作豢）雞騖，豈不容乳抱。孟子譏宋人，非其揠苗躁。
吾嘉漁父旨，雅叶賢哲操。倘遇採詩官，斯文誠敢告。
[頁]卷,冊....[7131]619,18
第46筆
　　　　引泉詩（睦州龍興觀老君院作）　陸龜蒙
上嗣位六載，吾宗刺桐川。余來拜旌戟，詔下之明年。
是時春三月，繞郭花蟬聯。嵐盤百萬髻，上插黃金鈿。
授以道士館，置榻於東偏。滿院聲碧樹，空堂形（一作影）老仙。
本性樂凝淡，及來更虛玄。焚香禮真像，盥手披靈編。
新定（一作安）山角角，烏龍（山名）獨巉然。除非淨晴日（一作睛目），不見蒼崖巔。
上有拏雲峰，下有噴壑泉。泉分數十汊，落處皆崢潺。
寒聲入爛醉，聒破西窗眠。支筇起獨尋，祗在牆東邊。
呼童具畚鍤，立鑿莓苔穿。淙（一作）一派墮，練帶橫斜牽。
亂石拋落落，寒流響濺濺。狂奴（一作怒）七里瀨，縮到疏楹前。
跳花（一作光）潑半散，湧沫飛旋圓。勢束三峽挂，瀉危孤磴懸。
曾聞瑤池溜，亦灌朱草田。鳧伯弄翠蕊，鸞雛舞丹[7131]煙。
凌風捩桂柁，隔霧（一作霞）馳犀船。況當玄元家，嘗著道德篇。
上善可比水，斯文參五千。精靈若在此，肯惡微波傳。
不擬爭滴瀝，還應會淪漣。出門復（一作後）飛箭，合勢浮青天。
必有學真子，鹿冠秋鶴顏。如能輔余志，日使疏其源。
[頁]卷,冊....[7132]619,18
第47筆
　　　　紀夢遊甘露寺（寺在京口北固山上，第十四句缺三字）　陸龜蒙
昔臥嵩高雲，雲窗正寒夕。披裘忽生夢，似到空王宅。
峨天一峰立，欄楯橫半壁。級倚綠巔差，關臨赤霄闢。
捫虛陟孤削，不翅千餘尺。疊掌望罘罳，分明袒肩釋。
凌香稽首罷，嘹嘵（一作喨）□□□。高戶乘（一作承）北風，聲號大波白。
光中目難送，定驗方可覿。樹細鴻濛煙，島疏零落碧。
須臾群籟入，空水相噴激。積浪亞寒堆，呀如鬥危石。
跳音簇鞞鼓，濺沫交矛戟。鳥疾帆抑奔，紛紛助勁敵。
思非水靈怒，即是飢龍擘。怯懾不敢前，荷襟汗霑霢。
迴經定僧處，泉木光相射。巖磴雲族棲，（一作松）柯露華適。
逍遙得真趨，邐迤尋常跡。山腹貯孤亭，嵐根四垂帟。
誰題雪月句，乃是曹劉格（愛樹亭有故太尉房公詩）。閬闕一枝瓊，邊樓數聲笛。
吟高矍然起，若自蒼旻擲。短燭墮餘花，圓蟾挂斜魄。
自從神錫境，無處不登陟。忽上南徐山，心期豁而獲。
豈伊煩惱骨，合到清涼域。暗得胡蝶身，幽期（一作奇）盡相識。
奈何有名氏，未列金閨籍。翻慚丱頂童，得奉真如策。
雲濤觸風望，毫管和煙搦。聊記夢中遊，留之問禪客。
[頁]卷,冊....[7132]619,18
第48筆
　　　　惜花　陸龜蒙
人壽期滿百，花開唯一春。其間風雨至，旦夕旋為塵。
若使花解愁，愁於看花人。
[頁]卷,冊....[7132]619,18
第49筆
　　　　別離[7132]　陸龜蒙
丈夫非無淚，不灑離別間。杖（一作仗）劍對尊酒，恥為游子顏。
蝮蛇一螫手，壯士即解腕。所志在功名，離別何足歎。
[頁]卷,冊....[7133]619,18
第50筆
　　　　鳴雁行　陸龜蒙
朔風動地來，吹起沙上聲。閨中有邊思，玉箸此時橫。
莫怕兒女恨，主人烹不鳴。
[頁]卷,冊....[7133]619,18
第51筆
　　　　短歌行　陸龜蒙
爪牙在身上，陷阱猶可制。爪牙在胸中，劍戢無所畏。
人言畏猛虎，誰是撩頭弊。祗見古來心，姦雄暗相噬。
[頁]卷,冊....[7133]619,18
第52筆
　　　　挾瑟（一作琴）歌　陸龜蒙
挾瑟（一作琴）為君撫，君嫌聲太古。寥寥倚浪系，㗫㗫沈湘語。
賴有秋風知，清泠吹玉柱。
[頁]卷,冊....[7133]619,18
第53筆
　　　　婕妤怨　陸龜蒙
妾貌非傾國，君王忽然寵。南山掌上來，下（一作不）敵新恩重。
後宮多窈窕，日日學新聲。一落君王耳，南山又須輕。
[頁]卷,冊....[7133]619,18
第54筆
　　　　江南曲　陸龜蒙
為愛江南春，涉江聊采蘋。水深煙浩浩，空對雙車輪。
車輪明月團，車蓋浮雲盤。雲月徒自好，水中行路難。
遙遙洛陽道，夾道生春草。寄語櫂船郎，莫誇風浪好。
[頁]卷,冊....[7133]619,18
第55筆
　　　　漁具詩（并序）　陸龜蒙
　　天隨子於海山之顏有年矣，矢魚之具，莫不窮極其趣。大凡結繩持
　　綱者，總謂之網罟，網罟之流曰罛、曰罾、曰罺（側交），切圓而縱
　　捨曰罩。挾而昇降曰（女減切），緡而竿者總謂之筌，筌之流曰筒
　　、曰車，橫川曰梁，承虛曰笱，編而沈之曰箄（音卑），矛而卓之曰
　　矠（音冊，矛也）。棘而中之曰叉，鏃而綸之曰射，扣而駭之曰桹，
　　（以薄板置瓦器上，擊之以〔驅〕（馳）魚，置而守之曰神，（鯉魚
　　漢三百六十歲，蛟龍輒率而飛去，置一神守之，則不能去矣。神，龜
　　也。）列竹於海澨曰滬。（吳之滬瀆是也）錯薪於水中曰（音槮）
　　，所載之舟曰舴艋，所貯之器曰笭箵，其他或術以招之，或藥而盡之
　　，皆出於詩書雜傳，及今之聞見，可考而驗之，不誣也。今擇其任詠
　　者，作十五題以諷。噫，矢魚之具也如此，予既歌之矣，矢民之具也
　　如彼，誰其嗣之。鹿門子有灑之才，必為我而作。
　　　　漁具詩　網　陸龜蒙
大罟網目繁，空江波浪黑。沈沈到波底，恰共波同色。
牽時萬鬐入，已有千鈞力。尚悔不橫流，恐他人更得。
[頁]卷,冊....[7134]620,18
第56筆
　　　　漁具詩　罩[7134]　陸龜蒙
左手揭圓罛，輕橈弄舟子。不知潛鱗處，但去籠煙水。
時穿紫屏（一作萍）破，忽值朱衣起（松江有朱衣鮒）。貴得不貴名，敢論魴與鯉。
[頁]卷,冊....[7135]620,18
第57筆
　　　　漁具詩　　陸龜蒙
有意烹小鮮，乘流駐孤櫂。雖然煩取舍，未肯求津要。
多為蝦蜆誤，已分鵁鶄笑。寄語龍伯人，荒唐不同調。
[頁]卷,冊....[7135]620,18
第58筆
　　　　漁具詩　釣筒　陸龜蒙
短短截筠光，悠悠臥江色。蓬差相應，雨慢煙交織。
須臾中芳餌，迅疾如飛翼。彼竭我還浮，君看不爭得。
[頁]卷,冊....[7135]620,18
第59筆
　　　　漁具詩　釣車　陸龜蒙
溪上持雙輪，溪邊指茅屋。閒乘風水便，敢議朱丹轂。
高多倚衡懼，下有折軸速。曷若載逍遙，歸來臥雲族。
[頁]卷,冊....[7135]620,18
第60筆
　　　　漁具詩　魚梁　陸龜蒙
能編似雲薄，橫絕清川口。缺處欲隨波，波中先置笱。
投身入籠檻，自古難飛走。盡日水濱吟，殷勤謝漁叟。
[頁]卷,冊....[7135]620,18
第61筆
　　　　漁具詩　叉魚　陸龜蒙
春溪正含綠，良夜才參半。持矛若羽輕，列燭如星爛。
傷鱗跳密藻，碎首沈遙岸。盡族染東流，傍人作佳[7135]玩。
[頁]卷,冊....[7136]620,18
第62筆
　　　　漁具詩　射魚　陸龜蒙
彎弓注碧潯，掉尾行涼沚。青楓下晚照，正在澄明裏。
抨弦斷荷扇，濺血殷菱蕊。若使禽荒聞，移之暴煙水。
[頁]卷,冊....[7136]620,18
第63筆
　　　　漁具詩　鳴桹　陸龜蒙
水淺藻荇澀，〔釣〕（鉤）罩無所及。鏗如木鐸音，勢若金鉦急。
敺之就深處，用以資俯拾。搜羅爾甚微，遁去將何入。
[頁]卷,冊....[7136]620,18
第64筆
　　　　漁具詩　滬（吳人今謂之籪）　陸龜蒙
萬植御洪波，森然倒林薄。千顱咽雲上，過半隨潮落。
其間風信背，更值雷聲惡。天道亦裒多，吾將移海若。
[頁]卷,冊....[7136]620,18
第65筆
　　　　漁具詩　（吳人今謂之叢）　陸龜蒙
斬木置水中，枝條互相蔽。寒魚遂家此，自以為生計。
春冰忽融冶，盡取無遺裔。所托成禍機，臨川一凝睇。
[頁]卷,冊....[7136]620,18
第66筆
　　　　漁具詩　種魚　陸龜蒙
鑿池收赬鱗，疏疏置雲嶼。還同汗漫遊，遂以江湖處。
如非一神守，潛被蛟龍主。蛟龍若無道，跛鱉亦可禦。
[頁]卷,冊....[7136]620,18
第67筆
　　　　漁具詩　藥魚　陸龜蒙
香餌綴金鉤，日（一作目）中懸者幾。盈川是毒流，細大同時死。
不唯空飼犬，便可將貽蟻。苟負竭澤心，其他盡如此。
[頁]卷,冊....[7137]620,18
第68筆
　　　　漁具詩　舴艋　陸龜蒙
篷櫂兩三事，天然相與閒。朝隨穉子去，暮唱菱歌還。
倚石遲後侶，徐橈供遠山。君看萬斛載，沈溺須臾間。
[頁]卷,冊....[7137]620,18
第69筆
　　　　漁具詩　笭箵　陸龜蒙
誰謂笭箵小，我謂笭箵大。盛魚自足餐，寘璧能為害。
時將刷蘋浪，又取懸藤帶。不及腰上金，何勞問蓍蔡。
[頁]卷,冊....[7137]620,18
第70筆
　　　　奉和襲美添漁具五篇　漁庵　陸龜蒙
結茅次煙水，用以資嘯傲。豈謂釣家流，忽同禪室號。
閒憑山叟占，晚有溪禽嫪。華屋莫相非，各隨吾所好。
[頁]卷,冊....[7137]620,18
第71筆
　　　　奉和襲美添漁具五篇　釣磯　陸龜蒙
揀得白雲根，秋潮未曾沒。坡緻坐鼇背，散漫垂龍髮。
持竿從掩霧，置酒復待月。即此放神情，何勞適吳越。
[頁]卷,冊....[7137]620,18
第72筆
　　　　奉和襲美添漁具五篇　蓑衣　陸龜蒙
山前度微雨，不廢小澗漁。上有青襏襫，下有新（一作葋）疏。
滴瀝珠影泫，離披嵐彩虛。君看荷製者，不得安吾廬。
[頁]卷,冊....[7138]620,18
第73筆
　　　　奉和襲美添漁具五篇　篛笠　陸龜蒙
朝攜下楓浦，晚戴出煙艇。冒雪或平簷，聽泉時仄頂。
飆移靄然色，波亂危如影。不識九衢塵，終年居下泂。
[頁]卷,冊....[7138]620,18
第74筆
　　　　奉和襲美添漁具五篇　背篷　陸龜蒙
敏手劈（一作試）江筠，隨身織煙殼。沙禽固不知，釣伴猶初覺。
閒從翠微拂，靜唱滄浪濯。見說萬山潭，漁童盡能學。
[頁]卷,冊....[7138]620,18
第75筆
　　　　椎人十詠（并序）　陸龜蒙
　　環中先生謂天隨子曰：子與鹿門子應和為漁具詩，信盡其道而美矣。
　　世言樵漁者，必聯其命稱，且常隱君子事，詩之言錯薪，禮之言負薪
　　，史之言束薪，非樵者之實乎，可不足以寄興詠，獨缺其詞耶，退作
　　十樵，以補其闕漏，寄鹿門子。
　　　　樵人十詠　樵谿　陸龜蒙
山高谿且深，蒼蒼但群木。抽條欲千尺，眾亦疑樸樕。
一朝蒙翦伐，萬古辭林麓。若遇燎玄穹，微煙出雲族。
[頁]卷,冊....[7138]620,18
第76筆
　　　　樵人十詠　樵家　陸龜蒙
草木黃落時，比鄰見相喜。門當清澗盡，屋在寒雲裏。
山棚日纔下，野灶煙初起。所謂順天民，唐堯亦如此。
[頁]卷,冊....[7139]620,18
第77筆
　　　　樵人十詠　樵叟　陸龜蒙
自小即胼胝，至今凋鬢髮。所圖山褐厚，所愛山鑪熱。
不知冠蓋好，但信煙霞活。富貴如疾顛，吾從老巖穴。
[頁]卷,冊....[7139]620,18
第78筆
　　　　樵人十詠　樵子　陸龜蒙
生自（一作在）蒼崖邊，能諳白雲養（山家謂養柴地為養）。纔穿遠林去，已在孤峰上。
薪和野花束，步帶山詞唱。日暮不歸來，柴扉有人望。
[頁]卷,冊....[7139]620,18
第79筆
　　　　樵人十詠　樵徑　陸龜蒙
石脈青靄間，行行自幽絕。芳愁山繚繞，更值雲遮截。
爭推好林浪，共約歸時節。不似名利途，相期覆車轍。
[頁]卷,冊....[7139]620,18
第80筆
　　　　樵人十詠　樵斧　陸龜蒙
淬礪秋水清，攜持遠山曙。丁丁在前澗，杳杳無尋處。
巢傾鳥猶在，樹盡猿方去。授鉞者何人，吾今（一作方）易其慮。
[頁]卷,冊....[7139]620,18
第81筆
　　　　樵人十詠　樵擔[7139]　陸龜蒙
輕無斗儲價，重則筋力絕。欲下半巖時，憂襟兩如結。
風高勢還卻，雪厚疑中折。負荷誠獨難，移之贈來哲。
[頁]卷,冊....[7140]620,18
第82筆
　　　　樵人十詠　樵風　陸龜蒙
朝隨早潮去，暮帶殘陽返。向背得清飆，相追無近遠。
採山一何遲，服道常苦蹇。仙術信能為，年華未將晚。
[頁]卷,冊....[7140]620,18
第83筆
　　　　樵人十詠　樵火　陸龜蒙
積雪報松塢，蠹根然草堂。深鑪與遠燒，此夜仍交光。
或似坐奇獸，或如焚異香。堪嗟宦遊子，凍死道路傍。
[頁]卷,冊....[7140]620,18
第84筆
　　　　樵人十詠　樵歌　陸龜蒙
縱調為野吟，徐徐下雲磴。因知負樵樂，不減援琴興。
出林方自轉，隔水猶相應。但取天壤情，何求郢人稱。
[頁]卷,冊....[7140]620,18
第85筆
　　　　奉和襲美酒中十詠　酒星　陸龜蒙
萬古醇酎氣，結而成晶熒。降為嵇阮徒，動與尊罍并。
不獨祭天廟，亦應邀客星。何當八月槎，載我遊青冥。
[頁]卷,冊....[7140]620,18
第86筆
　　　　奉和襲美酒中十詠　酒泉[7140]　陸龜蒙
初懸碧崖口，漸注青谿腹。味既敵中山，飲寧拘一斛。
春疑浸花骨，暮若酣雲族。此地得封侯，終身持美祿。
[頁]卷,冊....[7141]620,18
第87筆
　　　　奉和襲美酒中十詠　酒篘　陸龜蒙
山齋醞方熟，野童編近成。持來歡伯內，坐使賢人清。
不待盎中滿，旋供花下傾。汪汪日可挹，未羨黃金籯。
[頁]卷,冊....[7141]620,18
第88筆
　　　　奉和襲美酒中十詠　酒床　陸龜蒙
六尺樣何奇，溪邊濯來潔。糟深貯方半，石重流還咽。
閒移秋病可，偶聽寒夢缺。往往枕眠時，自疑陶靖節。
[頁]卷,冊....[7141]620,18
第89筆
　　　　奉和襲美酒中十詠　酒壚　陸龜蒙
錦里多佳人，當壚自沽酒。高低過反坫，大小隨圓瓿。
數錢紅燭下，滌器春江口。若得奉君歡，十千求一斗。
[頁]卷,冊....[7141]620,18
第90筆
　　　　奉和襲美酒中十詠　酒樓　陸龜蒙
百尺江上起，東風吹酒香。行人落帆上，遠樹涵殘陽。
凝睇復凝睇，一觴還一觴。須知憑欄客，不醉難為腸。
[頁]卷,冊....[7141]620,18
第91筆
　　　　奉和襲美酒中十詠　酒旗　陸龜蒙
搖搖倚青岸，遠蕩遊人思。風攲翠竹杠，雨澹香醪字。
纔來隔煙見，已覺臨江遲。大旆非不榮，其如有王[7141]事。
[頁]卷,冊....[7142]620,18
第92筆
　　　　奉和襲美酒中十詠　酒尊　陸龜蒙
黃金即為侈，白石又太拙。斲得奇樹根，中如老蛟穴。
時招山下叟，共酌林間月。盡醉兩忘言，誰能作天舌。
[頁]卷,冊....[7142]620,18
第93筆
　　　　奉和襲美酒中十詠　酒城　陸龜蒙
何代驅生靈，築之為釀地。殊無甲兵守，但有糟漿氣。
雉堞屹如狂，女牆低似醉。必若據而爭，先登儀狄氏。
[頁]卷,冊....[7142]620,18
第94筆
　　　　奉和襲美酒中十詠　酒鄉　陸龜蒙
誰知此中路，暗出虛無際。廣莫是鄰封，華胥為附麗。
三杯聞古樂，伯雅逢遺裔。自爾等榮枯，何勞問玄弟。
[頁]卷,冊....[7142]620,18
第95筆
　　　　添酒中六詠（并序）　陸龜蒙
　　鹿門子示予酒中十詠，物古而詞麗，旨高而性真。可謂窮天人之際矣
　　。予既和而且曰：昔人之於酒，有注為池而飲之者，象為龍而吐之者
　　，親盜甕間而臥者，將實舟中而浮者，可為四荒矣。徐景山有酒鎗，
　　嵇叔夜有酒杯，皆傳於後代，可謂二高矣。四荒不得不刺，二高不得
　　不頌，更作六章，附於末云。
　　　　添酒中六詠　酒池　陸龜蒙
萬斛輸曲沼，千鍾未為多。殘霞入醍齊，遠岸澄白酇。
后土亦沈醉，姦臣空浩歌。邇來荒淫君，尚得乘餘[7142]波。
[頁]卷,冊....[7143]620,18
第96筆
　　　　添酒中六詠　酒龍　陸龜蒙
銅雀羽儀麗，金龍光彩奇。潛傾鄴宮酒，忽作商庭嫠。
若怒鱗甲赤，如酣頭角垂。君臣坐相滅，安用驕奢為。
[頁]卷,冊....[7143]620,18
第97筆
　　　　添酒中六詠　酒甕　陸龜蒙
候煖趨蘗調，覆深苫蓋淨。溢處每淋漓，沈來還濎瀅。
常聞清涼酎，可養希夷性。盜飲以為名，得非君子病。
[頁]卷,冊....[7143]620,18
第98筆
　　　　添酒中六詠　酒船　陸龜蒙
昔人性何誕，欲載無窮酒。波上任浮身，風來即開口。
荒唐意難遂，沈湎名不朽。千古如此肩，問君能繼不。
[頁]卷,冊....[7143]620,18
第99筆
　　　　添酒中六詠　酒鎗　陸龜蒙
景山實名士，所玩垂清塵。嘗作酒家語，自言中聖人。
奇器質含古，挫糟未應醇。唯懷魏公子，即此飛觴頻。
[頁]卷,冊....[7143]620,18
第100筆
　　　　添酒中六詠　酒杯　陸龜蒙
叔夜傲天壤，不將琴酒疏。製為酒中物，恐是琴之餘。
一弄廣陵散，又裁絕交書。頹然擲林下，身世俱何如。
[頁]卷,冊....[7143]620,18
第101筆
　　　　奉和襲美茶具十詠　茶塢　陸龜蒙
茗地曲隈回，野行多繚繞。向陽就中密，背澗差還少。
遙盤雲髻慢，亂簇香篝小。何處好幽期，滿巖春露曉。
[頁]卷,冊....[7144]620,18
第102筆
　　　　奉和襲美茶具十詠　茶人　陸龜蒙
天賦識靈草，自然鐘野姿。閒來北山下，似與東風期。
雨後探芳去，雲間幽路危。唯應報春鳥，得共斯人知（顧渚山有報春鳥）。
[頁]卷,冊....[7144]620,18
第103筆
　　　　奉和襲美茶具十詠　茶筍　陸龜蒙
所孕和氣深，時抽玉苕短。輕煙漸結華，嫩蕊初成管。
尋來青靄曙，欲去紅雲煖。秀色自難逢，傾筐不曾滿。
[頁]卷,冊....[7144]620,18
第104筆
　　　　奉和襲美茶具十詠　茶籯　陸龜蒙
金刀劈翠筠，織似波文斜。製作自野老，攜持伴山娃。
昨日鬥煙粒，今朝貯綠華。爭歌調笑曲，日暮方還家。
[頁]卷,冊....[7144]620,18
第105筆
　　　　奉和襲美茶具十詠　茶舍　陸龜蒙
旋取山上材，架為山下屋。門因水勢斜，壁任巖隈曲。
朝隨鳥俱散，暮與雲同宿。不憚採掇勞，祗憂官未足。
[頁]卷,冊....[7144]620,18
第106筆
　　　　奉和襲美茶具十詠　茶灶（經云：茶灶無突）　陸龜蒙
無突抱輕嵐，有煙映初旭。盈鍋玉泉沸，滿甑雲芽熟。
奇香襲春桂，嫩色凌秋菊。煬者若吾徒，年年看不足。
[頁]卷,冊....[7145]620,18
第107筆
　　　　奉和襲美茶具十詠　茶焙　陸龜蒙
左右擣凝膏，朝昏布煙縷。方圓隨樣拍，次第依層取。
山謠縱高下，火候還文武。見說焙前人，時時炙花脯（紫花，焙人以花為脯）。
[頁]卷,冊....[7145]620,18
第108筆
　　　　奉和襲美茶具十詠　茶鼎　陸龜蒙
新泉氣味良，古鐵形狀醜。那堪風雪夜，更值煙霞友。
曾過赬石下，又往清溪口（赬石，清溪皆江南出茶處）。且共薦皋盧（茶名），何勞傾斗酒。
[頁]卷,冊....[7145]620,18
第109筆
　　　　奉和襲美茶具十詠　茶甌　陸龜蒙
昔人謝，徒為妍詞飾（劉孝威集有謝啟）。豈如珪璧姿，又有煙嵐色。
光參筠席上，韻雅金罍側。直使于闐君，從來未嘗識。
[頁]卷,冊....[7145]620,18
第110筆
　　　　奉和襲美茶具十詠　煮茶　陸龜蒙
閒來松間坐，看煮松上雪。時於浪花裏，並下藍英末。
傾餘精爽健，忽似氛埃滅。不合別觀書，但宜窺玉札。
[頁]卷,冊....[7145]620,18
第111筆
　　　　置酒行　陸龜蒙
落塵花片排香痕，闌珊醉露棲愁魂。洞庭波色惜不得，東風領入黃金尊。
千筠擲毫春譜大，碧舞紅啼相倡和。安知寂寞西海頭，青未垂孤鳳餓。
[頁]卷,冊....[7146]621,18
第112筆
　　　　江湖散人歌（并傳）　陸龜蒙
　　散人者，散誕之人也。心散，意散，形散，神散，既無羈限，為時之
　　怪民，束於禮樂者外之曰：此散人也，散人不知恥，乃從而稱之。人
　　或笑曰：彼病子散而目之，子反以為其號，何也。散人曰：天地，大
　　者也，在太虛中一物耳，勞乎覆載，勞乎運行，差之晷度，寒暑錯亂
　　，望斯須之散，其可得耶。水土之散，皆有用乎。水之散，為雨、為
　　露、為霜雪。水之局，為瀦。為洳、為潢汙。土之散，封之可崇、穴
　　之可深、生可以藝、死可以入。土之局，塤不可以為埏、甓不可以為
　　盂，得非散能通於變化，局不能耶，退若不散，守名之筌，進若不散
　　，執時之權，筌可守耶，權可執耶。遂為散歌、散傳，以志其散。
　　　　江湖散人歌　陸龜蒙
江湖散人天骨奇，短髮搔（一作抓）來蓬半垂。手提（一作捉）孤篁曳寒繭，口誦太古滄浪詞。
詞云太古萬萬古，民性甚（一作怪其）野無風期。夜棲止與禽獸雜，獨自構架（一作架結）縱橫枝。
因而稱曰有巢氏，民共（一作相與）敬貴如[7146]君師。當時只效烏鵲輩，豈是有意陳尊卑。
無端後聖穿鑿破，一派前導千流隨。多方惱亂元氣死，日使文字（一作父子）生姦欺。
聖人事業轉銷耗，尚有漁者存熙熙。風波不獨困（一作因）一士，凡百器具（一作用）皆能施。
罛疏滬腐鱸鱖脫（一作肥），止（一作正）失（一作上失）檢馭無（一作非）讒疵。人間所謂好男子，我見婦女留鬚眉。
奴顏婢膝真乞丐，反以正直為狂癡。所以頭欲散，不散弁（一作冠）峨巍。
所以腰欲散，不散珮陸離。行散任之適，坐散從傾攲。
語散空谷應，笑散春雲（一作容）披。衣散單複便，食散酸鹹宜。
書散渾真草，酒散甘醇醨。屋散勢斜直，樹散行參差。
客散忘簪屨，禽散虛籠池。物外（一作外物）一以散，中心散何疑。
不共諸侯分邑里，不與天子專隍陴。靜則守桑柘，亂則逃妻兒。
金鑣（一作鏕）貝（一作紳）帶未嘗識，白刃殺（一作投）我窮生為。或聞蕃將負恩澤，號令鐵馬如風馳。
大君年小丞相少，當軸自請都（一作諸）旌旗。神鋒悉出羽林仗，繢畫日月蟠龍螭。
太宗基業甚牢固，小醜背叛當殲夷。禁軍近自肅宗置（一作署），抑遏輔國爭雄雌。
必然大段剪兇逆，須召勁勇持（一作扶）軍麾。四方賊壘猶占地，死者暴骨生寒飢。
歸來輒擬荷鋤笠，詬實已責租錢遲。興師十萬一日費，不啻千金何以支。
祗今利口且箕斂，何暇俯首哀惸嫠。均荒補敗豈無術，布在方冊撐頹。
冰霜襦袴易反掌，白面諸郎殊不知。江湖散人悲古道，悠悠幸寄羲皇傲。
官家（一作吾皇）未議活蒼生，拜賜江湖散人號。
[頁]卷,冊....[7147]621,18
第113筆
　　　　五歌（并序）陸龜蒙
　　古者歌詠言，詩云：我歌且謠，傳曰：勞者願歌其事。吾言之拙艱，
　　不足稱詠且謠，而歌其事者，非吾而誰，作五歌以自釋意。
　　　　五歌　放牛　陸龜蒙
江草秋窮似秋半，十角吳牛放江岸。鄰肩抵尾乍依隈（一作偎），橫去斜奔忽分散。
荒陂斷塹無端入，背上時時孤鳥立。日暮相將帶雨歸，田家煙火微茫溼。
[頁]卷,冊....[7148]621,18
第114筆
　　　　五歌　水鳥　陸龜蒙
水鳥山禽雖異名，天工各與雙翅翔。雛巢吞啄即一例，游處高卑殊不停。
則（一作別）有觜鈹爪戟勁立直視者，擊搏挽裂圖羶腥。如此等色恣豪橫，聳身往往凌青冥。
為人羅絆取材力，韋鞲綵綬（一作綴）懸金鈴。三驅不以鳥捕鳥，矢下先得聞諸經。
超然可繼義勇後，恰似有志（一作意）行天刑。鷗閒鶴散兩自遂，意思不受人丁寧。
今朝櫂倚寒江汀，舂（一作）鋤翡翠參鵁鶄。孤翹側睨瞥滅沒，未是即肯馴簷楹。
婦女衣襟便佞舌，始得金籠日提挈。精神卓犖（一作槊）背人飛，冷（一作合）抱蒹葭宿煙月。
我與時情大乖刺，祗是江禽有毛髮。慇懃謝汝莫相猜，歸來長短同群活。
[頁]卷,冊....[7148]621,18
第115筆
　　　　五歌　刈獲　陸龜蒙
自春徂秋天弗雨，廉廉早稻纔遮畝。芒粒希疏熟更輕，地與（一作上）禾頭不相挂。
我來愁築心如堵，更聽農夫夜深語。凶年是物即為災，百陣野鳧千穴鼠。
平明抱杖入田中，十穗蕭條（一作然）九穗空。敢言一歲囷倉實，不了如（一作而）今朝暮舂。
天職誰司下民籍，苟有區區（一作分）宜（即析字）。本作耕耘意若何，蟲豸兼教食人食。
古者為邦須蓄積，魯饑尚責如齊糴。今之為政異當時，一任流離恣徵索。
平生幸（一作早）遇華陽客，向日餐霞轉（一作亦）肥白。欲賣耕牛棄水田，移家且（一作直）傍三茅宅。
[頁]卷,冊....[7148]621,18
第116筆
　　　　五歌　雨夜　陸龜蒙
屋小茅乾雨聲大，自疑身著蓑衣臥。兼似（一作是）孤舟小泊時，風吹折葦來相佐。
我有愁襟無可那，纔成好夢剛驚破。背壁殘（一作寒）燈不及螢，重挑卻向燈前坐。
[頁]卷,冊....[7149]621,18
第117筆
　　　　五歌　食魚　陸龜蒙
江南春旱魚無澤，歲晏未曾腥鼎鬲。今朝有客賣鱸魴，手提見我長於尺。
呼兒舂取紅蓮米，輕重相當加十倍。且作（一作圖）吳羹助早（一作朝）餐，飽臥晴簷曝寒背。
橫戈負羽正紛紛，祗用驍雄不用文。爭如曉夕謳吟樣，好伴滄洲白鳥群。
[頁]卷,冊....[7149]621,18
第118筆
　　　　丁隱君歌（并序）　陸龜蒙
　　隱君，姓丁氏，字翰之，濟陽人也。名飛舉，讀老子莊周書，善養生
　　，能鼓琴，居錢塘龍泓洞之左右，或曰憩館耳。別業在深山中，非得
　　得行不可適，到其下，畜妻子，事耕稼，如常人。余嘗南浮桐江，途
　　而詣龍泓憩館，獲見。綸巾布裘，貌古而意澹，好古文，樂聞歌詩，
　　見待加厚，因曰：他時願為山中僕。丁笑而不應，問之年，曰：七十
　　二，當咸通丙年歲，逮今十四年矣。雷平道士葛參寥話與翰之熟，至
　　今齒髮不衰，氣力益壯，疏繁導蒙，灌溉剉，皆自執綆缶斤斸輩，
　　升高望遠，不翅履平地，時時書細字，作文紀事，皆有楷法意義，夜
　　半山靜，取琴彈之。奏雅弄一二而已。少睡寡言語，與人相接，禮簡
　　而情至，周旋累年，未嘗有罷倦之色，不唯疾病也。非養生之效歟？
　　又不見其有所服餌，或問之，對曰：治心修身之外，復有何物。予始
　　嘉其遯世。又聞其老而益精，又悅其治心修身之說，孔子所謂樂而壽
　　者，斯人也歟？既樂而壽，則仁智充乎其內。充乎其內者，非有德者
　　歟？有德而不耀於世者，非隱君子歟？乃作丁隱[7149]君歌，以寄其
　　聲云。
　　　　丁隱君歌　陸龜蒙
華陽道士南遊歸，手中半卷青蘿衣（一作皮）。自言逋客持贈我，乃是錢搪丁翰之。
連江（一作天）大抵多奇岫，獨話君家最奇秀。盤燒天竺春筍肥，琴倚洞庭秋石瘦。
草堂暗引龍泓溜，老樹根株若蹲獸。霜濃果熟未容收，往往兒童雜猿狖。
去歲猖狂有黃寇，官軍解（一作駭）散無人鬥。滿城奔迸翰之閒，只把枯松塞圭竇。
前度相逢正賣文，一錢不直虛云云。今來利作採樵客，可以拋身麋鹿群。
丁隱君，丁隱君。叩（一作昂）頭且莫變名氏，即日更尋丁隱君。
[頁]卷,冊....[7150]621,18
第119筆
　　　　紫溪翁歌（紫溪翁過甫里先生。舉酒相屬，醉而歌，先生側弁而和之，歌闋而去。）　陸龜蒙
一丘之木，其棲深也屋，吾容不辱。一溪之石，
其居平也席，吾勞以息。一竇之泉，其音清也弦，
吾方在懸。得乎人，得乎天，吾不知所以然而然。
[頁]卷,冊....[7150]621,18
第120筆
　　　　賡歌　陸龜蒙
采江之魚兮，朝船有鱸。采江之蔬兮，暮筐有蒲。
左圖且書，右琴與壺。壽歟夭歟，貴歟賤歟。
[頁]卷,冊....[7150]621,18
第121筆
　　　　鶴媒歌　陸龜蒙
偶繫漁舟（一作江船）汀樹枝，因看射鳥令人悲。盤空野鶴忽然下，背翳見媒心不疑。
媒閑靜立如無事，清唳時時入遙吹。裴回未忍過南搪，且應同聲就（一作與）同類。
梳翎宛若相逢喜，祗怕纔來又驚起。窺鱗啄藻乍低昂，立（一作注）定當胸流一矢。
媒歡舞躍勢離披，似諂功能邀（一作腰、一作罾）弩兒。雲飛水宿各自物，妒侶害群猶爾為。
而（一作何）況世（一作人）間有名利，外頭笑語中猜忌。君不見荒陂野鶴陷良媒，同類同聲真可畏。
[頁]卷,冊....[7150]621,18
第122筆
　　　　慶封宅古井行（并序）　陸龜蒙
　　春秋左氏傳云：襄二十八年，齊慶封亂而來奔，既而齊人來讓。奔吳
　　，吳句餘與之朱方，聚族而居之，富於其舊。後七年，荊人使屈申圍
　　朱方，執慶封而盡滅其族。按圖經，潤之城南一里，則封所居之地，
　　詢諸故老，井尚存焉，因覽其遺甃，故歌之以志其惡。
古甓團團蘚花碧，鼎渫（一作瀅）寒泉深百尺。江南戴白盡能言，此地曾為慶封宅。
慶封嗜酒荒齊政，齊人剪族封奔迸。雖過魯國羞魯儒，欲弄吳民竊吳柄。
吳分巖邑號朱方，子家負固心彊梁。澤車豪馬馳似水，錦鳳玉龍森若牆。
一朝雲夢圍兵至，胸陷鋒鋩腦塗地。因知富德不富財，顏氏簞瓢有深意。
宣父嘗違盜泉水，懦夫立事貪夫止。今歌此井示吳人，斷綆沉瓶自茲始。
[頁]卷,冊....[7151]621,18
第123筆
　　　　小雞山樵人歌（并序）　陸龜蒙
　　小雞山在胥門外光福之西，龜蒙歲入薪五千束於其山，其供事之樵甿
　　曰顧及。乾符六年九月，致薪二百五十，責之曰：何數廉而至晚，得
　　非赭吾山為汝之利耶？與之酒，繼之以歌。
長其船兮利其斧，輸予薪兮勿予侮。田予登兮谷予庾，突晨煙兮蓬縷縷。
窗有明兮編有古，飽而安兮惟編是伍，時不用兮吾無汝撫。
[頁]卷,冊....[7151]621,18
第124筆
　　　　吳俞兒舞歌　劍俞　陸龜蒙
枝月喉，櫂霜脊。北斗離離在寒碧，龍魂清。
虎尾白，秋照海心同一色。纛影吒沙千（一作干）影側，神豪髮[7151]直。
四睨之人股佶栗，欲定不定定不得。舂牘殘，兒且止。
狄胡有膽大如山，怖亦死。
[頁]卷,冊....[7152]621,18
第125筆
　　　　吳俞兒舞歌　矛俞　陸龜蒙
手盤風，頭背分。電光戰扇，欲刺敲心留半線。
纏肩繞脰，合眩旋。卓植赴列，奪避中節。
前衝函禮穴，上指孛彗滅。與君一用來有截。
[頁]卷,冊....[7152]621,18
第126筆
　　　　吳俞兒舞歌　弩俞　陸龜蒙
牛來開弦，人為置鏃。捩機關，迸山谷。
鹿駭澀，隼擊遲。析毫中睫，洞腋分龜。
達堅壘，殘雄師。可以冠猛樂壯曲，抑揚蹈厲。
有裂犀兕之氣者，非公與。
[頁]卷,冊....[7152]621,18
第127筆
　　　　句曲山朝真詞二首（并序）　陸龜蒙
　　歲三月十八日，句曲山道士朝真於大茅峰上、學神仙有至自千萬里者
　　，余距華陽洞天，程止信宿，塵約不能遂去，馳神旦旦，忽若載昇矣
　　。因作朝真詞迎送各二解，以自塞意。
　　　　句曲山朝真詞二首　迎真　陸龜蒙
九華磬答寒泉急，十絕幡搖翠微溼。司命旍旌未下來，焚香抱簡凝神立。
殘星下照霓襟冷，缺月纔分鶴輪影。空洞靈章發一聲，春來萬壑煙花醒。
[頁]卷,冊....[7152]621,18
第128筆
　　　　句曲山朝真詞二首　送真　陸龜蒙
縈雲鳳髻飄然解，玉鉞玄干儼先邁。朝真弟子悄無言，再拜碧杯添沆瀣。
火爧跳躍龍毛蓋，腦髮青青赮綷綷。萬象銷沈一瞬間，空餘月外聞殘佩。
[頁]卷,冊....[7152]621,18
第129筆
　　　　戰秋辭　陸龜蒙
八月空堂，前臨隙荒。抽關散扇，晨烏未光。
左右物態，森疏強梁。天隨子爽駴恂慄，恍軍庸之我當。
濠然而溝，壘然而牆。纛然而桂，隊然而篁。
杉巉攢矛，蕉標建常。槁艾矢束，矯蔓弦張。
蛙合助吹，鳥分啟行。若革進而金止，固違陰而就陽。
無何，雲顏師。風旨（一作日）伯，蒼茫慘（一作湛）澹。
隳危摵劃，煙蒙上焚。雨陣下棘，如濠者注。
如壘者闢，如纛者亞。如隊者析，如矛者折。
如常者拆，如矢者仆。如弦者磔，如吹者瘖。
如行者惕，石有髮兮盡纍。木有耳兮咸馘（一作木具耳而盛馘）。
雲風雨煙，乘勝之勢驕。杉篁蕉蔓，敗北之氣摵。
天隨子曰，吁，秋無神則已。如其有神，吾為爾羞之。
南北畿圻，盜興五。方州大都，虎節龍旗。
瓦解冰碎，瓜分豆離。斧抵耋老，干（一作戈）穿乳兒。
昨宇今燼，朝人暮尸。萬犢一啗，千倉一炊。
擾踐邊朔，殲傷蜒夷。制質守帥，披攮城池。
弓弮不刓，甲綴不離。兇渠歌笑（一作凶魁嘯歌），裂地無疑。
天有四序，秋為司刑。少昊負扆，親朝百靈。
蓐收相臣，太白將星。可霾可電，可風可霆。
可塹溺顛陷，可夭札迷冥。曾忘（一作無）鏖剪，自意澄寧。
苟蠟禮之云責，觸天怒而誰丁。奈何欺荒庭，凌壞砌。
摋（一作撒）崇茞，批宿蕙。揭編茅而逞力，斷緯蕭而作勢。
不過約弱攲垂，戕殘廢替。可謂棄其本而趨其末，捨其大而從其細也。
辭猶未已，色若愧恥。於是墮者止，偃者起。
[頁]卷,冊....[7153]621,18
第130筆
　　　　祝牛宮辭　陸龜蒙
　　冬十月，耕牛為寒，築宮納而皂之。建之前日，老農請乞靈於土官，
　　以從鄉教，予勉之，而為之辭。
四牸三牯，中一去乳。天霜降寒，納此室處。
老農拘拘，度地不畝。東西幾何，七舉其武。
南北幾何，丈二[7153]加五。偶楹當閑，載尺入土。
太歲在亥，餘不足數。上締蓬茅，下遠官府。
耕耨以時，飲食得所。或寢或臥，免風免雨。
宜爾子孫，實我倉庾。
[頁]卷,冊....[7154]621,18
第131筆
　　　　迎潮送潮辭（并序）　陸龜蒙
　　余耕稼所在松江，南旁田廬，門外有溝通浦漵。而朝夕之潮至焉，天
　　弗雨則軋而留之。用以滌渥灌溉，及物之功甚鉅，其羸壯遲速，繫望
　　晦盈虛也。用之則順而進，捨之則黜而退，有類乎君子之道，玩而感
　　之，作迎潮送潮詞二首，聊寄聲於騷人之末。
　　　　迎潮送潮辭　迎潮　陸龜蒙
江霜嚴兮楓葉丹，潮聲高兮墟落寒。鷗巢卑兮漁箔（一作箱）短，遠岸沒兮光爛爛。
潮之德兮無際，既充其大兮又充其細。密幽人兮款柴門，寂寞流連兮依稀舊痕。
濡腴（一作餘）澤槁兮潮之恩，不尸其功兮歸於混元。
[頁]卷,冊....[7154]621,18
第132筆
　　　　迎潮送潮辭　送潮　陸龜蒙
潮西來兮又東下，日染中流兮紅灑灑。汀葭蒼兮嶼蓼枯，風騷牢兮愁煙孤。
大幾望兮微將晦翳，睨瀛溶兮斂然而退。愛長波兮數數，一幅巾兮無纓可濯。
帆生塵兮楫有衣，悵潮之還兮吾猶未歸。
[頁]卷,冊....[7154]621,18
第133筆
　　　　問吳宮辭（并序）　陸龜蒙
　　甫里之鄉曰吳宮，在長洲苑東南五十里，非夫差所幸之別館耶？披圖
　　籍不見其說，詢故老不得其地，其名存，其跡滅，悵然與懷古之思，
　　作問吳宮辭云。[7154]
彼吳之宮兮江之那涯，複道盤兮當高且斜。波搖疏兮霧濛箔，菡萏國兮鴛鴦家。
鸞之簫兮蛟之瑟，駢筠參差兮界絲密。讌曲房兮上初日，月落星稀兮歌酣未畢。
越山叢叢兮越溪疾，美人雄劍兮相先後出。火姑蘇兮沼長洲，此宮之麗人兮留乎不留。
霜氛重兮孤榜曉，遠樹扶蘇兮愁煙悄眇。欲摭愁煙兮問故基，又恐愁煙兮推白鳥。
[頁]卷,冊....[7155]621,18
第134筆
　　　　螢詩　陸龜蒙
肖翹雖振羽，戚促盡疑冰。風助流還急，煙遮點漸（一作暫）凝。
不須輕列（一作）宿，纔可擬（一作亂）孤燈。莫倚隋家事，曾煩下詔徵。
[頁]卷,冊....[7156]622,18
第135筆
　　　　蟬　陸龜蒙
祇憑風作使，全仰柳為都。一腹清何甚，雙翎薄更無。
伴貂金換酒（一作置影），并雀畫成圖。恐是千年恨，偏令落日呼。
[頁]卷,冊....[7156]622,18
第136筆
　　　　秋熱　陸龜蒙
自惜秋捐扇，今來意未衰。慇懃付柔握，淅瀝待清吹。
午氣朱崖近，宵聲白羽隨。總如南國候，無復婕妤悲。
[頁]卷,冊....[7156]622,18
第137筆
　　　　村中晚望　陸龜蒙
抱杖柴門立，江村日易斜。雁寒猶憶侶，人病更離家。
短鬢看成雪，雙眸舊有花。何須萬（一作千）里外，即此是天涯。
[頁]卷,冊....[7156]622,18
第138筆
　　　　四明山詩（并序）　陵龜蒙
　　謝遺塵者，有道之士也。嘗隱於四明之南雷，一旦訪予來，語不及世
　　務，且曰：吾得於玉泉生，知子性誕逸，樂神仙中書，探海岳遺事，
　　以期方外之交，雖銅牆鬼炊，虎獄劍餌，無不窺也。（已上八言謝語
　　，不知所謂者何，一云出隱中書。）今為子語吾山之奇者，有峰最高
　　，四穴在峰上，每天地澄霽，望之如牖戶。相傳謂之石窗，即四明之
　　目也。山中有雲不絕者二十里，民皆家雲之南北，謂之過雲，有鹿亭
　　、有樊榭、有潺湲洞，木實有青櫺子，味極甘而堅不可卒破，有猿，
　　山家謂之鞠侯，其他在圖籍，不足道也。凡此佳處，各為我賦詩，予
　　因作九題，題四十字，謝省之曰：玉泉生真不誣矣，好事者為予傳之
　　，因呈襲美。
　　　　四明山詩　石窗　陸龜蒙
石窗何處見，萬仞倚晴虛。積靄迷青瑣，殘霞動綺疏。
山應列圓嶠，宮便接方諸。祗有三奔客，時來教隱書。
[頁]卷,冊....[7157]622,18
第139筆
　　　　四明山詩　過雲　陸龜蒙
相訪一程雲，雲深路僅分。嘯臺隨日辨，樵斧帶風聞。
曉著衣全溼，寒衝酒不醺。幾迴歸思靜，髣髴見蘇君。
[頁]卷,冊....[7157]622,18
第140筆
　　　　四明山詩　雲南　陸龜蒙
雲南更有溪，丹礫盡無泥。藥有巴罈賣，枝多越鳥啼。
夜清先月午，秋近少嵐迷。若得山顏住，芝手自攜。
[頁]卷,冊....[7157]622,18
第141筆
　　　　四明山詩　雲北　陸龜蒙
雲北是陽川，人家洞壑連。壇當星斗下，樓拶翠微邊。
一半遙峰雨，三條古井煙。金庭如有路，應到左神天。
[頁]卷,冊....[7158]622,18
第142筆
　　　　四明山詩　鹿亭　陸龜蒙
鹿亭巖下置，時領白麛過。草細眠應久，泉香飲自多。
認聲來月塢，尋跡到煙蘿。早晚吞金液，騎將上絳河。
[頁]卷,冊....[7158]622,18
第143筆
　　　　四明山詩　樊榭　陸龜蒙
樊榭何年築，人應白日飛。至今山客說，時駕玉鱗歸。
乳蒂緣松嫩，芝臺出石微。憑欄虛目斷，不見羽華衣。
[頁]卷,冊....[7158]622,18
第144筆
　　　　四明山詩　潺湲洞　陸龜蒙
石淺洞門深，潺潺萬古音。似吹雙羽管，如奏落霞琴。
倒穴漂龍沫，穿松濺鶴襟。何人乘月弄，應作上清吟。
[頁]卷,冊....[7158]622,18
第145筆
　　　　四明山詩　青櫺子　陸龜蒙
山實號青櫺，環岡次第生。外形堅綠殼，中味敵璚英。
墮石樵兒拾，敲林宿鳥驚。亦應仙吏守，時取薦層城。
[頁]卷,冊....[7158]622,18
第146筆
　　　　四明山詩　鞠侯[7158]　陸龜蒙
何事鞠侯名，先封在四明。但為連臂飲，不作斷腸聲。
野蔓垂纓細，寒泉佩玉清。滿林遊宦子，誰為作君卿。
[頁]卷,冊....[7159]622,18
第147筆
　　　　奉和襲美贈魏處士五貺詩　五瀉舟　陸龜蒙
樣自桐川得，詞因隱地成。好漁翁亦喜，新白鳥還驚。
沙際擁江沫，渡頭橫雨聲。尚應嫌越相，遺禍不遺名。
[頁]卷,冊....[7159]622,18
第148筆
　　　　奉和襲美贈魏處士五貺詩　華頂杖　陸龜蒙
萬古陰崖雪，靈根不為枯。瘦於霜鶴脛，奇似黑龍鬚。
拄訪譚玄客，持看潑墨圖。湖雲如有路，兼可到仙都。
[頁]卷,冊....[7159]622,18
第149筆
　　　　奉和襲美贈魏處士五貺詩　太湖硯　陸龜蒙
誰截小秋灘，閒窺四緒寬。繞為千嶂遠，深置一潭寒。
坐久雲應出，詩成墨未乾。不知新博物，何處擬重刊。
[頁]卷,冊....[7159]622,18
第150筆
　　　　奉和襲美贈魏處士五貺詩　烏龍養和　陸龜蒙
養和名字好，偏寄道情深。所以親逋客，兼能助五禽。
倚肩滄海望，鉤膝白雲吟。不是逍遙侶，誰知世外心。
[頁]卷,冊....[7159]622,18
第151筆
　　　　奉和襲美贈魏處士五貺詩　訶陵尊[7159]　陸龜蒙
魚骼匠成尊，猶殘海浪痕。外堪欺玳瑁，中可酌崑崙（酒名）。
水繞苔磯曲，山當草閣門。此中醒復醉，何必問乾坤。
[頁]卷,冊....[7160]622,18
第152筆
　　　　奉酬襲美早春病中書事　陸龜蒙
祇貪詩調苦，不計病容生。我亦休文瘦，君能叔寶清。
藥須勤一服，春莫累多情。欲入毘耶問，無人敵淨名。
[頁]卷,冊....[7160]622,18
第153筆
　　　　又酬次韻　陸龜蒙
從來多遠思，尤向靜中生。所以令心苦，還應是骨清。
酒香偏入夢，花落又關情。積此風流事，爭無後世名。
[頁]卷,冊....[7160]622,18
第154筆
　　　　奉酬襲美秋晚見題二首　陸龜蒙
為愛晚窗明，門前亦懶行。圖書看得熟，鄰里見還生。
鳥啄琴材響，僧傳藥味精。緣君多古思，攜手上空城。

何事樂漁樵，巾車或倚橈。和詩盈古篋，賒酒半寒瓢。
失雨園蔬赤，無風葉彫。清言一相遺，吾道未全消。

[頁]卷,冊....[7160]622,18
第155筆
　　　　奉和襲美初冬章上人院　陸龜蒙
每伴來方丈，還如到四禪。菊承荒砌露，茶待遠山泉。
畫古全無跡，林寒卻有煙。相看吟未竟，金磬已泠然。
[頁]卷,冊....[7160]622,18
第156筆
　　　　襲美見題郊居十首因次韻酬之以伸榮謝　陸龜蒙
近來唯樂靜，移傍故城居。閒打修琴料，時封謝藥書。
夜停江上鳥，晴曬篋中魚。出亦圖何事，無勞置棧車。

倩人醫病樹，看僕補衡茅。散發還同阮，無心敢慕巢。
簡便書露竹，尊待破霜匏。日好林間坐，煙蘿近（一作僅）欲交。

倭僧留海紙，山匠製雲床。懶外應無敵，貧中直是王。
池平鷗思喜，花盡蝶情忙。欲問新秋計，菱絲一畝強。

故山空自擲，當路竟誰知。祗有經時策，全無養拙資。
病深憐灸客，炊晚信樵兒。謾欲陳風俗，周官未採詩。

福地能容塹，玄關詎有扉。靜思瓊版字，閒洗鐵筇衣。
鳥破涼煙下，人衝暮雨歸。故園秋草夢，猶記綠微微。

水影沈魚器，鄰聲動緯車。燕輕捎墜葉，蜂懶臥燋花。
說史評諸例，論兵到百家。明時如不用，歸去種桑麻。

禹穴奇編缺，雷平異境殘。靜吟封籙檢，歸興削帆竿。
白石堪為飯，青蘿好作冠。幾時當斗柄，同上步罡壇。

強起披衣坐，徐行處暑天。上階來鬥雀，移樹去驚蟬。
莫問鹽車駿，誰看醬瓿玄。黃金如可化，相近買雲[7161]泉。

野入青蕪巷，陂侵白竹門。風高開栗刺，沙淺露芹根。
迸鼠緣藤桁，飢烏立石盆。東吳雖不改，誰是武王孫。

疏慵真有素，時勢盡無能。風月雖為敵，林泉幸未憎。
酒材經夏闕，詩債待秋徵。祗有君同癖，閒來對曲肱。

[頁]卷,冊....[7162]622,18
第157筆
　　　　和張廣文賁旅泊吳門次韻　陸龜蒙
高秋能叩觸，天籟忽成文。苦調雖潛倚，靈音自絕群。
茅峰曾醮斗，笠澤久眠雲。許伴山中躅，三年任一醺。
[頁]卷,冊....[7162]622,18
第158筆
　　　　又次前韻酬廣文　陸龜蒙
獨倚秋光岸，風漪學簟文。玄堪教鳳集，書好換鵝群。
葉墮平臺月，香消古徑雲。強歌非白紵，聊以送餘醺。
[頁]卷,冊....[7162]622,18
第159筆
　　　　送延陵張宰　陸龜蒙
春盡未離關，之官亦似閒。不嫌請薄俸，為喜帶名山。
默禱三真後，高吟十字還（季子有仲尼所書十字碑）。祗應江上鳥，時下訟庭間。
[頁]卷,冊....[7162]622,18
第160筆
　　　　送人罷官歸茅山　陸龜蒙
呼僮曉拂鞍，歸上大茅端。薄俸雖休入，明霞自足餐。
暗霜松粒赤，疏雨草堂寒。又鑿中峰石，重修醮月[7162]壇。
[頁]卷,冊....[7163]622,18
第161筆
　　　　立春日　陸龜蒙
去年花落時，題作送春詩。自為重相見，應無今日悲。
道孤逢識寡，身病買名遲。一夜東風起，開簾不敢窺。
[頁]卷,冊....[7163]622,18
第162筆
　　　　中秋夜寄友生　陸龜蒙
秋來一度滿，重見色難齊。獨坐猶過午，同吟不到西。
疏芒唯斗在，殘白合河迷。更憶前年望，孤舟泊大溪。
[頁]卷,冊....[7163]622,18
第163筆
　　　　奉和襲美古杉三十韻　陸龜蒙
眾木盡相遺，孤芳（一作杉）獨任奇。鍤天形硉兀，當殿勢危。
恐是夸娥怒，教臨巀嶭衰。節穿開耳目，根癭坐熊羆。
世只論榮落，人誰問等衰（初危切）。有巔從日上，無葉與秋欺。
虎搏應難動，鵰蹲不敢遲。戰鋒新缺齾，燒岸黑黧。
鬥死龍骸雜，爭奔鹿角差。肢（一作胈）銷洪水腦，稜聳梵天眉。
磔索珊瑚湧，森嚴獬豸窺。向空分犖指，衝浪出鯨鬐。
楊僕船橦在，蚩尤陣纛隳。下連金粟固，高用鐵菱披。
挺若苻堅棰，浮於祖納椎。崢嶸驚露鶴，趚閡雲螭。
傍宇將支壓，撐霄欲抵。背交蟲臂挶，相向鶻拳追。
格（音閣）筆差（初加切）猶立，階干卓未麾。鬼神應暗畫，風雨恐潛移。
已覺寒松伏，偏宜后土疲。好邀清嘯傲，堪映古茅茨。
材大應容蝎，年深必孕夔。後雕依佛氏，初植必僧彌（寺即東晉王家別墅，僧彌，王珉小字）。
臃腫煩莊辯，槎牙費庾詞。詠多靈符困，搜苦化權卑。
類既區中寡，朋當物外推。蟠桃標日域，珠草侍仙墀。
真宰誠求夢，春工幸可醫。若能噓嶰竹，猶足動華滋。
[頁]卷,冊....[7164]623,18
第164筆
　　　　奉和襲美新秋言懷三十韻次韻　陸龜蒙
身閒唯愛靜，籬外是荒郊。地僻憐同巷，庭喧厭累巢。
岸聲搖舴艋，窗影辨蠨蛸。徑祗溪禽下，關唯野客[7164]敲。
竹岡從古凸，池緣本來。早藕擎霜節，涼花束紫梢。
漁情隨錘網，獵興起鳴。好夢經年說，名方著處抄。
才（一作木）疏惟自補，技癢欲誰抓。窗靜常懸，鞭閒不正鞘。
山衣輕斧藻，天籟逸弦匏。蕙轉（一作展）風前帶，桃烘雨後膠。
蘚乾黏晚砌，煙溼動晨庖。沈約便圖籍，揚雄重酒肴。
目曾窺絕洞，耳不犯征鐃。歷外窮飛朔，蓍中記伏爻。
石林空寂歷，雲肆肯嘵譊。松桂何妨蠹，龜龍亦任嘲。
未能丹作髓，誰相紫為胞。莫把榮枯異，但（平聲）和大小包。
由弓猿不捷，梁圈虎忘虓。舊友懷三益，關山阻二崤。
道隨書簏古，時共釣輪拋。好作忘機士，須為莫逆交。
看君馳諫草，憐我臥衡茅。出處雖冥默，薰蕕肯溷殽。
岸沙從鶴印，崖蜜勸人。白菌盈枯，黃精滿綠筲。
仙因隱居信，禪是淨名教。勿謂江湖永，終浮一大瓟（一作泡）。
[頁]卷,冊....[7165]623,18
第165筆
　　　　和襲美江南書情二十韻寄秘閣韋校書貽之商洛宋先輩垂文二同年次韻　陸龜蒙
我志如魚樂，君詞稱鳳銜。暫來從露冕，何事買雲巖。
水石應容病，松篁未聽讒。罐（一作罐）香松蠹膩，山信藥苗緘。
愛鷺攲危立，思猿矍鑠獑。謝才偏許朓，阮放最憐咸。
大樂寧忘缶，奇工肯顧瑊。客愁迷舊隱，鷹健想秋毚。
硯缺猶慵琢，文繁卻要芟。雨餘幽沼淨，霞散遠峰巉。
洗筆煙成段，培花土作杴。訪僧還覓伴，醫鶴自須監。
荒廟猶懷季，清灘幾夢嚴。背風開蠹簡，衝浪試新帆。
悶憶年支酒，閒裁古樣杉。釣家隨野舫，仙蘊逐雕函。
度歲賒羸馬，先春買小。共疏泉入竹，同坐月過杉。
染翰窮高致，懷賢發至誠。不堪潘子鬢，愁促易髟髟。
[頁]卷,冊....[7165]623,18
第166筆
　　　　憶襲美洞庭觀步奉和次韻　陸龜蒙
聞君遊靜境，雅具更摐摐。竹傘遮雲徑，藤鞋踏蘚矼。
杖斑花不一，尊大癭成雙。水鳥行沙嶼，山僧禮石[7165]幢。
已甘三秀味，誰念百牢腔。遠棹投何處，殘陽到幾窗。
仙謠珠樹曲，村餉白醅〔缸〕（釭）。地里方吳會，人風似冉厖。
探幽非遯世，尋勝肯迷邦。為讀江南傳，何賢過二龐。
[頁]卷,冊....[7166]623,18
第167筆
　　　　江墅言懷　陸龜蒙
病身兼稚子，田舍劣相容。跡共公卿絕，貧須稼穡供。
月方行（一作行方）到閏，霜始近言（一作來）濃。樹少棲禽雜，村孤守犬重。
汀洲藏晚弋，籬落露寒舂。野弁攲還整，家書拆又封。
杉篁宜夕照，窗娛倚疏鐘。南北唯聞戰，縱橫未勝農。
大春雖苦學，叔夜本多慵。直使貂裘弊，猶（一作還）堪過一冬。
[頁]卷,冊....[7166]623,18
第168筆
　　　　自和次前韻　陸龜蒙
命既時相背，才非世所容。著書糧易絕，多病藥難供。
夢為懷山數，愁因戒（一作忌）酒濃。鳥媒呈不一，魚寨下仍重。
晚桁蓑兼褐，晴簷織帶舂。著籤分水味，標石認田封。
此地家三戶，何人祿萬鐘。草堂聊當貴，金穴任輕農。
把釣竿初冷，題詩筆未慵。莫憂寒事晚，江上少嚴冬。
[頁]卷,冊....[7166]623,18
第169筆
　　　　秋日遺懷十六韻寄道侶　陸龜蒙
盡日臨風坐，雄詞妙略兼。共知時世薄，寧恨歲華淹。
且把靈方試，休憑吉夢占。夜然燒汞火，朝煉洗金鹽。
有路求真隱，無媒舉孝廉。自然成嘯傲，不是學沈潛。
水恨同心隔，霜愁兩鬢霑。鶴屏憐掩扇，烏帽愛垂簷。
雅調宜觀樂，清才稱典籤。冠玄髮少，書健紫毫尖。
故疾因秋召，塵容畏日黔。壯圖須行行，儒服謾襜襜。
片石聊當枕，橫煙欲代簾。蠹根延穴蟻，疏葉漏庭蟾。
藥鼎高低鑄，雲庵早晚苫。胡麻如重寄，從誚我無厭。
[頁]卷,冊....[7166]623,18
第170筆
　　　　京口與友生話別　陸龜蒙
共是悲秋客，相逢恨不堪。雁頻辭薊北，人尚在江南。
名利機初發，樵漁事先諳。松門穿戴寺，荷徑繞秦潭（秦潭，始皇所開）。
繩檢真難束，疏慵卻易耽。枕當高樹穩，茶試遠泉甘。
架上經唯一，尊前雅祗三。風雲勞夢想，天地入醺酣。
歷自堯階數，書因禹穴探。御龍雖世祿，下馬亦清譚。
國計徒盈策，家儲不滿甔。斷簾從燕出，弁請（一作倩）人簪。
木墜涼來葉，山橫霽後嵐。竹窗深窱，苔洞綠龕弇。
積行依顏子，和光則老聃。杖誠為虎節，披（一作被）信作鮫函。
養鷺看窺沼，尋僧助結庵。功名思馬援，歌唱咽羊曇。
乞食羞孤鳳，無衣羨八蠶。繫帆留宿客，吟句任羸驂。
寵鶴空無衛，占烏未見。香還須是桂，青會出於藍。
蜀酒時傾瓿，吳蝦遍（一作偏）發坩（苦甘切）。玉封千挺藕，霜閉一筒柑。
惜佩終邀禍，辭環好激貪。宗溟雖甽澮，成廈必楩柟。
碧玉雕琴薦，黃金飾劍鐔。煙緣莎砌引，水為藥畦擔。
博物君能繼，多才我尚慚。別離猶得在，秋鬢未鬖鬖。
[頁]卷,冊....[7167]623,18
第171筆
　　　　丹陽道中寄友生　陸龜蒙
煙樹綠微微，春流浸竹扉。短蓑攜稚去，孤艇載魚歸。
海俗蘆編室，村娃練束衣。舊栽奴橘老，新刈女桑肥。
錦鯉衝風擲，絲禽掠浪飛。短亭幽徑入，陳廟數峰圍。
地廢金牛暗，陵荒石獸稀。思君同一望，帆上怨餘暉。
[頁]卷,冊....[7167]623,18
第172筆
　　　　寄茅山何道士　陸龜蒙
終身持玉舄，丹訣未應傳。況是曾同宿，相違便隔年。
問顏知更少，聽話想踰玄。古籙文垂露，新金汞絕[7167]煙。
蜂供和餌蜜，人寄買溪錢。紫燕長巢硐，青龜忽上蓮。
篋藏徵隱詔，囊佩攝生篇。圃暖芝臺秀，巖春乳管圓。
池棲子孫鶴，堂宿弟兄仙。幸閱靈書次，心期賜一編。
[頁]卷,冊....[7168]623,18
第173筆
　　　　江南秋懷寄華陽山人　陸龜蒙
櫛髮涼天曙，含毫故國情。歸心一夜極，病體九秋輕。
忽起襜褕詠，因悲絡緯鳴。逢山即堪隱，何路可圖榮。
揲策空占命，持竿不釣名。忘憂如有待，縱懶似無營。
小徑纔分草，斜扉劣辨（一作瓣）荊。冷荷承露菂，疏菊臥煙莖。
譜為聽琴閱，圖緣看海（一作）。鷺毛浮島白，魚尾撇波赬。
庭橘低攀嗅，園葵旋折烹。餓烏窺食案，鬥鼠落書棚。
種豆悲楊惲，投瓜憶衛旍。東林誰處士，南郭自先生。
分野星多蹇，連山卦少亨。衣裾徒博大，文籍漫縱橫。
蘭葉騷人佩，蓴絲內史羹。鶡冠難適越，羊酪未饒傖。
倚嘯微抽恨，論玄好析酲。棲遲勞鼓篋，豪俠愛金籯。
鍊藥傳丹鼎，嘗茶試石甖。沼連枯葦暗，窗對脫梧明。
未達譏張翰，非才嫉禰衡。遠懷魂易黯，幽憤骨堪驚。
礪缺知矛利，磨瑕見璧瑛。道源疏滴瀝，儒肆售精誠。
敢歎良時擲，猶勝亂世攖。相秦猶幾死，王漢尚當黥。
飲啄期應定，窮通勢莫爭。髡鉗為皂隸，譚笑得公卿。
浴日安知量，追風不計程。塵埃張耳分，肝膽季心傾。
諭蜀專操檄，通甌獨請纓。匹夫能曲踊，萬騎可橫行。
許國輕妻子，防邊重戰耕。俄分上尊酒，驟厭五侯鯖。
靜默供三語，從容等一枰。弘深司馬法，雄傑貳師兵。
朔雪埋烽燧，寒笳裂旆旌。乘時收句注，即日掃欃槍。
武昔威殊俗，文今被八紘。琮璜陳始畢，韶夏教初成。
芽孽群妖滅，松筠百度貞。郎官青瑣拜，使者繡衣迎。
帝道將雲闢，澆波漸砥平。學徒羞說霸，佳士恥為。
負杖歌棲畝，操觚賦北征。才當曹斗怯，書比惠車盈。
謝氏憐兒女，郗家貴舅甥。唯荒稚珪宅，莫贈景山鎗。
賢彥[7168]風流遠，江湖思緒縈。謳啞搖舴艋，出沒漾鵁鶄。
晚樹參差碧，奇峰邐迤晴。水喧揌紫芡，村響香秔。
荷笠漁翁古，穿籬守犬獰。公衫白紵卷，田餉綠筲擎。
地與膏腴錯，人多富壽并。相歡時帖泰，獨坐歲崢嶸。
唧嘖蛩吟壁，連軒鶴舞楹。戍風飄疊鼓，鄰月動哀箏。
未得文章力，何由俸祿請。和鉛還搰搰，持斧自丁丁。
驚懼疑凋朽，功勤過屑瓊。凝神披夕秀，盡力取朝英。
蠹簡開塵篋，寒燈立曉檠。靜翻詞客系，閒難史官評。
天地寧舒慘，山川自變更。祗能分跖惠，誰解等殤彭。
項豈重瞳聖，夔猶一足。阮高酣麴蘗，莊達謝犧牲。
舌無勞話，寬心豈可盛。但從罏冶鍛，莫受罻羅嬰。
硯撥萍根洗，舟衝蓼穗撐。短床編翠竹，低机（一作幾）憑紅檉。
霜信催楊柳，煙容褭杜蘅。桁排巢燕燕，屏畫醉猩猩。
懶檜推嵐影，飛泉撼玉琤。尋遠近，握槊鬥輸贏。
枝壓離披瓠，簷垂礧磊橙。忘情幾宗炳，抱疾過劉楨。
野饋夸菰飯，江商賈蔗餳。送神抱瓦釜，留客上瓷觥。
舉楫揮青劍，鳴榔扣遠鉦。鳥行沈莽碧（一作蒼），魚隊破泓澄。
手戟非吾事，腰鐮且發硎。諒難求摽摽，聊欲取錚錚。
幾歎蟲甘蓼，還思鹿美苹。愁長難自剪，歌斷有誰賡。
未去師黃石，空能說白珩。性湍休激浪，言莠罷抽萌。
地僻琴尊獨，溪寒杖屨清。物齊消臆對，戈倒共心盟。
絲曳靈妃瑟，金涵太子笙。幽棲膠竹塢，仙慮驛蓬瀛。
想像珠襦鳳，追飛翠蕊鶯。霧簾深杳悄，雲磬冷敲鏗。
籙字多階品，華陽足弟兄。焚香凝一室，盡日思層城。
匿景崦嵫色，呀空渤澥聲。吾當營巨黍，東去射長鯨。
[頁]卷,冊....[7169]623,18
第174筆
　　　　送宣武從事越中按獄　陸龜蒙
曉看呈使範，知欲敕星軺。水國難驅傳，山城便倚橈。
秉籌先獨立，持法稱高標。旌旆臨危堞，金絲發麗譙。
別酬當翠巘，冤望隔風潮。木落孤帆迥，江寒疊鼓飄。
客鴻吳島盡，殘雪剡汀消。坐想休秦獄，春應到[7169]柳條。
[頁]卷,冊....[7170]623,18
第175筆
　　　　江南冬至和人懷洛下　陸龜蒙
昔居清洛涯，長恨苦寒遲。自作江南客，稀遲下雪時。
有煙棲菊梗，無凍落杉枝。背日能尋徑，臨風尚覆棋。
鳥聲渾欲轉，草色固應知。與看平湖上，東流或片澌。
[頁]卷,冊....[7170]623,18
第176筆
　　　　謹和諫議罷郡敘懷六韻　陸龜蒙
已報東吳政，初捐左契歸。天應酬苦節，人不犯寒威。
江上思重借，朝端望載飢。紫泥封夜詔，金殿賜春衣。
對酒情何遠，裁詩思極微。待升鎔造日，江海問漁扉。
[頁]卷,冊....[7170]623,18
第177筆
　　　　二遺詩（并序）　陸龜蒙
　　二遺者何，石枕材，琴薦也。石者何，松之所化也。松者（一作化於
　　此。）何，越之東陽也。東陽多名山，就中金華為最，枝峰蔓壑，秀
　　氣磅礡者數百里。不啻神仙登臨，草木芬怪，永康之地，亦蟬聯其間
　　。中饒古松，往往化而為石。盤根大柯，文理曲折，盡為好事者得（
　　一作攻。）而致於人間，以為耳目之異。太山羊振文得枕材，趙郡李
　　中秀得琴薦。皆茲石也，咸以遺予，予以二遺之奇，聊賦詩以謝。
誰從毫末見參天，又到蒼蒼化石年。萬古清風吹作籟，一條寒溜滴（一作滌）成穿（一作川）。
閒追金帶徒勞恨，靜格朱絲更（一作也）可憐。幸與野人俱（一作供）散誕，不煩良匠更雕鐫。
[頁]卷,冊....[7171]624,18
第178筆
　　　　鵁鶄（并序）　陸龜蒙
　　客有過震澤，得（一作尋）水鳥所謂鳼鶄者貺予。黑襟青脛，碧爪丹
　　噣。（一作碧噣丹爪。）色幾及項，質甚高而意甚卑（一作草戚，畏
　　人。）予極哀其野逸性，又非以能招累者，而囚錄籠檻，逼迫窗戶，
　　俛啄仰飲，為活大不快，真天地之窮鳥也。為之賦詩，擬好事者和。
詞復曾誇鸀鳿流，果為名誤別滄洲。雖蒙靜置疏籠晚，不似閒棲折葦秋。
自昔稻粱高鳥畏，至今珪組野[7171]人讎。防徽避繳（一作釣）無窮事，好與裁書（一作詩）謝白鷗。
[頁]卷,冊....[7172]624,18
第179筆
　　　　新秋月夕客有自遠相尋者作吳體二首以贈　陸龜蒙
風初寥寥月乍滿，杉篁左右供（一作有）餘清。因君一話故山事，憶鶴互應深溪聲。
雲門老森定未起，白閣道士遙相迎。日聞（一作世間）羽檄日夜急（一作至），掉臂欲歸巖下行。

驚聞遠客訪良夜，扶病起坐綸巾攲。清談白紵思悄悄，玉繩銀漢光離離。
三吳煙霧且如此，百越琛賮來何時。林端片月落未落，強慰別情言後期。

[頁]卷,冊....[7172]624,18
第180筆
　　　　閒書　陸龜蒙
病學高僧置一床，披衣纔暇即焚香。閒階雨過苔花潤，小簟風來薤葉涼。
南國羽書催部曲（時黃巢圍廣州告急），東山毛褐傲羲皇。升平聞（一作人）道無時節，試問中林亦不妨。
[頁]卷,冊....[7172]624,18
第181筆
　　　　獨夜　陸龜蒙
新秋霽夜有清境，窮襜（一作檐）病容無佳期。生公把經向石說，而我對月須人為。
獨行獨坐亦獨酌，獨玩獨吟還獨悲。古稱獨坐與獨立，若比群居終校奇。
[頁]卷,冊....[7172]624,18
第182筆
　　　　寄吳融　陸龜蒙
一夜秋聲入井桐，數枝危綠怕西風。霏霏晚砌煙華上，淅淅疏簾雨氣（一作欲）通。
君整（一作隱）輸蹄名未了，我依琴（一作雲）鶴病相攻。到頭江畔從漁事，織作中流萬尺（一作疋）篊。
[頁]卷,冊....[7172]624,18
第183筆
　　　　中秋待月[7172]　陸龜蒙
轉缺霜輪上轉遲，好風偏似送佳期。簾斜樹隔情無限，燭暗香（一作花）殘坐不辭。
最愛笙調聞北里，漸看星澹失南箕。何人為校清涼力，未似（一作欲減）初圓欲（一作及）午時。
[頁]卷,冊....[7173]624,18
第184筆
　　　　重憶白菊（一本作二絕句）　陸龜蒙
我憐貞白重寒芳，前後叢生夾小堂。月（一作霜）朵暮（一作並）開無絕豔，風莖時動有奇香。
何慚謝雪清才（一作中情）詠，不羨劉梅貴主（一作色）妝。更憶幽窗凝一夢（一作望），夜來村落（一作月）有微霜。
[頁]卷,冊....[7173]624,18
第185筆
　　　　別墅懷歸　陸龜蒙
水國初冬和暖天，南榮方好背陽眠。題詩朝憶復暮憶，見月上弦還下弦。
遙為晚花吟白菊，近炊香稻識紅蓮。何人授我黃金百，買取蘇君負郭田。
[頁]卷,冊....[7173]624,18
第186筆
　　　　寄淮南鄭（一作竇）寶書記　陸龜蒙
記室千年翰墨孤，唯君才學似應徐。五丁驅得神功盡，二酉搜來祕檢疏。
煬帝帆檣留澤國，淮王牋奏入班書。清詞醉草無因（一作人）見，但釣寒江半尺鱸。
[頁]卷,冊....[7173]624,18
第187筆
　　　　小雪後書事　陸龜蒙
時候頻過小雪天，江南寒色未曾（一作多）偏。楓汀尚憶逢人別，麥隴唯應（一作憑）欠雉眠。
更擬結茅臨水次，偶因行藥到村前。鄰翁意緒相安慰，多（一作曾）說明年是稔年。
[頁]卷,冊....[7173]624,18
第188筆
　　　　寒夜同襲美訪北禪院寂上人　陸龜蒙
月樓風殿靜沈沈，披拂霜華訪道林。鳥在寒枝棲影動，人依古堞坐禪深。
明時尚阻青雲步，半夜猶追白[7173]石吟。自是海邊鷗伴侶，不勞金偈更降心。
[頁]卷,冊....[7174]624,18
第189筆
　　　　和襲美江南道中懷茅山廣文南陽博士三首次韻　陸龜蒙
一片輕帆背夕陽，望三峰拜七真堂（三茅、二許、一楊、一郭，是為七真）。天寒夜漱雲牙淨，雪壞晴梳石髮香。
自拂煙霞安筆格，獨開封檢試砂床。莫言洞府能招隱，會輾飆輪見玉皇。

壺中行坐可攜天，何況（一作向）林間息萬緣。組綬任垂三品石，佩環從落四公泉。
丹臺已運陰陽火（一作氣），碧簡須雕（一作調）次第仙（廣文三年猶在場中）。想得雷平春色動，五（一作玉）芝煙甲（一作草）又芊眠。

良常應不動移文，金醴從酸亦自醺（蓬萊公洛廣文以金醴四升待主薄，主薄恨其味酸）。桂父舊歌飛絳雪，桐孫新（一作遺）韻倚玄雲。
春臨柳谷鶯先覺，曙醮蕪香（一作靈蕪）鶴共聞。珍重雙雙玉條脫，盡憑三島寄羊君。

[頁]卷,冊....[7174]624,18
第190筆
　　　　早春雪中作吳體寄襲美　陸龜蒙
迎春避臘不肯下，欺花凍草還飄然。光填馬窟蓋塞外，勢壓鶴巢偏殿巔。
山爐癭節萬狀火，墨突乾衰孤穗煙。君披鶴氅獨自立，何人解道真神仙。
[頁]卷,冊....[7174]624,18
第191筆
　　　　奉和襲美吳中言情見寄次韻　陸龜蒙
菰煙蘆雪是儂鄉，釣線隨身好坐忘。徒愛右軍遺點畫，閒披左氏得膏盲。
無因月殿聞移屧，祗有風汀去採香。莫問江邊漁艇子，玉皇看賜羽衣裳。
[頁]卷,冊....[7174]624,18
第192筆
　　　　和襲美揚州看辛夷花次韻　陸龜蒙
柳疏梅墮少春叢，天遣花神別致功。高處朵稀難避日，動時枝弱易為風。
堪將亂蕊添雲肆，若得千株（一作[7174]枝）便雪宮。不待群芳應有意，等閒桃杏即爭紅。
[頁]卷,冊....[7175]624,18
第193筆
　　　　奉和襲美行次野梅次韻　陸龜蒙
飛櫂參差拂早梅，強欺寒色尚低徊。風憐薄媚留香與，月會深情借豔開。
梁殿得非蕭帝瑞，齊宮應是玉兒媒。不知謝客離腸醒，臨水應（一作剛）添萬恨來。
[頁]卷,冊....[7175]624,18
第194筆
　　　　奉和襲美暇日獨處見寄　陸龜蒙
謝府殷樓少暇時，又拋清宴入書帷。三千餘歲上下古，八十一家文字奇（司馬遷書上下紀三千餘歲，太玄有八十一家。率多奇字）。
冷夢漢皋懷鹿隱，靜憐煙島覺鴻離。知君滿篋前朝事，鳳喏龍奴借與窺。
[頁]卷,冊....[7175]624,18
第195筆
　　　　奉和襲美見訪不遇　陸龜蒙
為愁煙岸老塵囂，扶病呼兒斸翠苕。祗道府中持簡牘，不知林下訪漁樵。
花盤小晴初壓，葉擁疏籬凍未燒。倚杖遍吟春照午，一池冰段幾多消。
[頁]卷,冊....[7175]624,18
第196筆
　　　　酬襲美見寄海蟹　陸龜蒙
藥杯應阻蟹螯香，卻乞江邊採捕郎。自是揚雄知郭索（太玄經云：蟹之郭索），且非何胤敢餭（何胤侈於食味，稍欲去其甚者，猶有腊，糟蟹）。
骨清猶似含春靄，沫白還疑帶海霜。強作南朝風雅客，夜來偷醉早梅傍。
[頁]卷,冊....[7175]624,18
第197筆
　　　　奉和襲美開元寺客省早景即事次韻　陸龜蒙
日上罘罳疊影紅，一聲清梵萬緣空。褵褷滿地貝多雪，料峭入樓于闐風。
水榭初抽寥泬思，竹窗猶挂夢魂中。靈香散盡禪家接，誰共殷源小品同（辨正論亦有九流，一曰禪家者流。殷浩讀小品經，下二百籤疑義，以問支道林）。
[頁]卷,冊....[7175]624,18
第198筆
　　　　獨夜有懷因作吳體寄襲美　陸龜蒙
人吟側景抱凍竹，鶴夢缺月沈枯梧。清澗無波鹿無魄，白雲有根虯有鬚。
雲虯澗鹿真逸調，刀名錐利非良圖。不然快作燕市飲，笑撫肉枅（音磬）眠酒壚。
[頁]卷,冊....[7176]624,18
第199筆
　　　　闔閭城北有賣花翁討春之士往往造焉因招襲美　陸龜蒙
故城邊有賣花翁，水曲舟輕去盡通。十畝芳菲為舊業，一家煙雨是元功。
閒添藥品年年別，笑指生涯樹樹紅。若要見春歸處所，不過攜手問東風。
[頁]卷,冊....[7176]624,18
第200筆
　　　　奉和襲美病中庭際海石榴花盛發見寄次韻　陸龜蒙
紫府真人餉露囊，猗蘭燈燭未熒煌。丹華乞曙先侵日，金焰欺寒卻照霜。
誰與佳名從海曲，只應芳裔出河陽。那堪謝氏庭前見，一段清香染郗郎。
[頁]卷,冊....[7176]624,18
第201筆
　　　　襲美以春橘見惠兼之雅篇因次韻酬謝　陸龜蒙
到春猶作九秋鮮，應是親封白帝煙。良玉有漿須讓味，明珠無纇亦羞圓。
堪居漢苑霜梨上，合在仙家火棗前。珍重更過三十子，不堪分付野人邊（王僧辯嘗為荊南，得橘一蒂三十子，以獻梁元帝）。
[頁]卷,冊....[7176]624,18
第202筆
　　　　奉和襲美病中書情寄上崔諫議次韻　陸龜蒙
或偃虛齋或在公，藹然林下昔賢風。庭前有蝶爭煙蕊，簾外無人報水筒。
行藥不離深幌底（時患眼疾），寄書多向遠山中。西園夜燭偏堪憶，曾為題詩刻半紅。
[頁]卷,冊....[7176]624,18
第203筆
　　　　奉酬襲美病中見寄[7176]　陸龜蒙
逢花逢月便相招，忽臥雲航（一作疏）隔野橋。春恨與誰同酩酊，玄言何處問逍遙。
題詩石上空迴筆，拾蕙汀邊獨倚橈。早晚卻還巖下電（襲美時有眼疾），共尋芳徑結煙條。
[頁]卷,冊....[7177]624,18
第204筆
　　　　奉和襲美病孔雀　陸龜蒙
懶移金翠傍簷楹，斜倚芳叢舊態生。唯奈（一作耐）瘴煙籠飲啄，可堪春雨滯飛鳴。
鴛鴦水畔迴頭羨，豆蔻圖前舉眼驚。爭得鷓鴣來伴（一作往）著，不妨還校有心情。
[頁]卷,冊....[7177]624,18
第205筆
　　　　上元日道室焚修寄襲美　陸龜蒙
三清今日聚靈官，玉刺齊抽謁關寒。執蓋冒花香寂歷，侍晨交佩響闌珊（執蓋、侍晨，皆仙之貴侶矣）。
將排鳳節分階易，欲校龍書下筆難。唯有世塵中小兆，夜來心拜七星壇。
[頁]卷,冊....[7177]624,18
第206筆
　　　　正月十五惜春寄襲美　陸龜蒙
六分春色一分休，滿眼東波盡是愁。花匠凝寒應束手，酒龍多病尚垂頭。
無窮懶惰齊中散，有底機謀敵右侯。見織短篷裁小楫，拏煙閒弄箇漁舟。
[頁]卷,冊....[7177]624,18
第207筆
　　　　襲美病中聞余遊顏家園見寄次韻酬之　陸龜蒙
日華風蕙正交光，羯末相攜藉草塘（羯，謝玄小字。末，謝川小字）。佳酒旋傾醽醁嫩，短船閒弄木蘭香。
煙絲鳥拂來縈帶，蕊榼人收去約簧。今日好為聯句會，不成剛為欠檀郎。
[頁]卷,冊....[7177]624,18
第208筆
　　　　春雨即事寄襲美　陸龜蒙
小謝輕埃日日飛（小謝詠雨詩有散漫似輕埃句），城邊江上阻春暉。雖愁野岸花房凍，還得山家藥筍肥。
雙屐著[7177]頻看齒折，敗裘披苦見毛稀。比鄰釣叟無塵事，灑笠鳴簑夜半歸。
[頁]卷,冊....[7178]624,18
第209筆
　　　　奉和襲美抱疾杜門見寄次韻　陸龜蒙
雖失春城醉上期，下帷裁遍未裁詩。因吟郢岸百畝蕙，〔欲〕（秋）采商崖三秀枝。
棲野鶴籠寬使織，施山僧飯別教炊。但醫沈約重瞳健，不怕江花不滿枝。
[頁]卷,冊....[7178]624,18
第210筆
　　　　偶掇野蔬寄襲美有作　陸龜蒙
野園煙裏自幽尋，嫩甲香蕤引漸深。行歇每依鴉舅影，挑頻時見鼠姑心。
凌風藹彩初攜籠，帶露虛疏或貯襟。欲助春盤還愛否，不妨蕭灑似家林。
[頁]卷,冊....[7178]624,18
第211筆
　　　　奉和襲美臥疾感春見寄次韻　陸龜蒙
共尋花思極飛騰，病帶春寒去未能。煙徑水涯多好鳥，竹床蒲椅但高僧。
須知日富為神授，祗有家貧免盜憎。除卻數函圖籍外，更將何事結良朋。
[頁]卷,冊....[7178]624,18
第212筆
　　　　徐方平後聞赦因寄襲美　陸龜蒙
新春旒扆御翬軒，海內初傳渙汗恩。秦獄已收為厲氣，瘴江初返未招魂。
英材盡作龍蛇蟄（時停貢舉），戰地多成虎豹村。除卻數般傷痛外，不知何事及王孫。
[頁]卷,冊....[7178]624,18
第213筆
　　　　襲美以魚牋見寄因謝成篇　陸龜蒙
擣成霜粒細鱗鱗，知作愁吟喜（一作幸）見分。向日乍驚新繭色，臨風時辨白萍文（魚子曰白萍）。
好將花下承金粉，堪送天邊詠碧雲。見倚小窗親襞染，盡圖春色寄夫君。
[頁]卷,冊....[7178]624,18
第214筆
　　　　次和襲美病後春思　陸龜蒙
氣和靈府漸氤氳，酒有賢人藥有君。七字篇章看月得，百勞言語傍花聞。
閒尋古寺消晴日，最憶深溪枕夜雲。早晚共搖孤艇去，紫屏風外碧波文。
[頁]卷,冊....[7179]624,18
第215筆
　　　　襲美以公齋小宴見招因代書寄之　陸龜蒙
早雲纔破漏春陽，野客晨興喜又忙。自與酌量煎藥水，別教安置曬書床。
依方釀酒愁遲去，借樣裁巾怕索將。唯待數般幽事了，不妨還入少年場。
[頁]卷,冊....[7179]624,18
第216筆
　　　　京口　陸龜蒙
江干古渡傷離情，斷山零落春潮平。東風料峭客帆遠，落葉夕陽天際明。
戰舸昔浮千騎去，釣舟今載一翁輕。可憐宋帝籌帷處，蒼翠無煙草自生。
[頁]卷,冊....[7179]624,18
第217筆
　　　　潤州送人往長洲　陸龜蒙
秋來頻上向吳亭，每上思歸意剩生。廢苑池臺煙裏色，夜村蓑笠雨中聲。
汀洲月下菱船疾，楊柳風高酒旆輕。君住松江多少日，為嘗鱸鱠與蓴羹。
[頁]卷,冊....[7179]624,18
第218筆
　　　　潤州江口送人謁池陽衛郎中　陸龜蒙
山翁曾約舊交歡，須拂侯門側注冠。月在石頭搖戍角，風生江口亞帆竿。
閒隨野醉溪聲鬧，獨伴清譚曉色殘。待取新秋歸更好，九華蒼翠入樓寒。
[頁]卷,冊....[7179]624,18
第219筆
　　　　襲美以紗巾見惠繼以雅音因次韻酬謝　陸龜蒙
薄如蟬翅背斜陽，不稱春前贈郎。初覺頂寒生遠吹，預憂頭白透新霜。
堪窺水檻澄波影，好拂花牆亞蕊香。知有芙蓉留自戴（桐柏真人戴芙蓉冠也），欲峨煙霧訪黃房。
[頁]卷,冊....[7180]625,18
第220筆
　　　　聞襲美有親迎之期因以寄賀　陸龜蒙
梁鴻夫婦欲雙飛，細雨輕寒拂雉衣。初下雪窗因眷戀，次乘煙幰奈光輝。
參差扇影分華月，斷續簫聲落翠微。見說春風偏有賀，露花千朵照庭闈。
[頁]卷,冊....[7180]625,18
第221筆
　　　　襲美以巨魚之半見分因以酬謝　陸龜蒙
誰與春江上信魚，可憐霜刃截來初。鱗隳似撤騷人屋，腹斷疑傷遠客書。
避網幾跳山影破，逆風曾蹙浪花虛。今朝最是家童喜，免泥荒畦掇野蔬。
[頁]卷,冊....[7180]625,18
第222筆
　　　　奉和襲美館娃宮懷古次韻　陸龜蒙
鏤楣消落濯春雨，蒼翠無言空斷崖。草碧未能忘帝女，燕輕猶自識宮釵。
江山祗有愁容在，劍珮應和愧色埋。賴在伍員騷思少，吳王纔免似荊懷。
[頁]卷,冊....[7180]625,18
第223筆
　　　　同襲美遊北禪院（院即故司勳陸郎中舊宅）　陸龜蒙
連延花蔓映風廊，岸幘披襟到竹房。居士祗今開梵處，先生曾是草玄堂。
清尊林下看香印，遠岫窗中挂缽囊。今日有情消未得，欲將名理問思光。
[頁]卷,冊....[7181]625,18
第224筆
　　　　襲美以紫石硯見贈以詩迎之　陸龜蒙
霞骨堅來玉自愁，琢成飛燕（一作物象）古釵頭。澄沙脆弱聞應伏，青鐵沈埋見亦羞。
最稱風亭批碧簡，好將雲（一作雪）竇漬寒流。君能把贈閒吟客，遍寫江南物象酬。
[頁]卷,冊....[7181]625,18
第225筆
　　　　和襲美送孫發百篇遊天台　陸龜蒙
直應天授與詩情，百詠唯消一日成。去把彩毫揮下國，歸參黃綬別春卿。
閒窺碧落懷煙霧，暫向金庭隱姓名。珍重興公徒有賦，石梁深處是君行。
[頁]卷,冊....[7181]625,18
第226筆
　　　　奉和襲美聞開元寺開筍園寄章上人　陸龜蒙
春龍爭地養檀欒，況是雙林雨後看。迸出似毫當垤，孤生如恨倚欄干。
凌虛勢欲齊金剎，折贈光宜照玉盤。更得錦苞零落後，粉環高下挶煙寒。
[頁]卷,冊....[7181]625,18
第227筆
　　　　薔薇　陸龜蒙
倚牆當戶自橫陳，致得貧家似不貧。外布芳菲雖笑日，中含芒刺欲傷人。
清香往往生遙吹，狂蔓看看及四鄰。遇有客來堪玩處，一端晴綺照煙新。
[頁]卷,冊....[7181]625,18
第228筆
　　　　奉和襲美開元寺佛缽詩[7181]　陸龜蒙
空王初受逞神功，四缽須臾現一重（至今缽緣有四重也）。持次想添香積飯，覆時應帶步羅鐘。
光寒好照金毛鹿，響靜堪降白耳龍。從此寶函香裏見，不須（一作煩）西去詣靈峰。
[頁]卷,冊....[7182]625,18
第229筆
　　　　酬襲美夏首病愈見招次韻　陸龜蒙
雨多青合是垣衣，一幅蠻牋夜款扉。蕙帶又聞寬沈約，茅齋猶自憶王微。
方靈祗在君臣正，篆古須拋點畫肥。除卻伴談秋水外，野鷗何處更忘機。
[頁]卷,冊....[7182]625,18
第230筆
　　　　新夏東郊閒泛有懷襲美　陸龜蒙
遲於春日好於秋，野客相攜上釣舟。經略彴時冠暫亞，佩笭箵後帶頻搊。
蒹葭鷺起波搖笠，村落蠶眠樹挂鉤。料得祗君能愛此，不爭煙水似封侯。
[頁]卷,冊....[7182]625,18
第231筆
　　　　四月十五日道室書事寄襲美　陸龜蒙
烏飯新炊芼臛香，道家齋日以為常。月苗杯舉存三洞，雲蕊函開叩九章。
一掬陽泉堪作雨，數銖秋石欲成霜。可中值著雷平信，為覓閒眠苦竹床。
[頁]卷,冊....[7182]625,18
第232筆
　　　　看壓新醅寄懷襲美　陸龜蒙
曉壓糟床漸有聲，旋如〔荒〕（虎）澗野泉清。身前古態燻應出，世上愁痕滴合平。
飲啄斷年同鶴儉，風波終日看人爭。尊中若使常能淥，兩綬通侯總強名。
[頁]卷,冊....[7182]625,18
第233筆
　　　　奉和襲美登初陽樓寄懷北平郎中　陸龜蒙
遠窗浮檻亦成年，幾伴楊公白晝筵。日暖煙花曾撲地，氣浮星象卻歸天。
閒將水石侵軍壘，醉引笙歌上[7182]釣船。無限恩波猶在目，東風吹起細漪漣。
[頁]卷,冊....[7183]625,18
第234筆
　　　　奉和夏初襲美見訪題小齋次韻　陸龜蒙
四鄰多是老農家，百樹雞桑半頃麻。盡趁〔晴〕（清）明修網架，每和煙雨掉繰車。
啼鸞偶坐身藏葉，餉婦歸來鬢有花。不是對君吟復醉，更將何事送年華。
[頁]卷,冊....[7183]625,18
第235筆
　　　　奉和襲美所居首夏水木尤清適然有作次韻　陸龜蒙
柿陰成列藥花空，卻憶桐江下釣筒。亦以魚蝦供熟鷺，近緣櫻筍識鄰翁。
閒分酒劑多還少，自記書籤白間紅。更愛夜來風月好，轉思玄度對支公。
[頁]卷,冊....[7183]625,18
第236筆
　　　　奉和襲美題達上人藥圃二首　陸龜蒙
藥味多從遠客齎，旋添花圃旋成畦。三椏舊種根應異，九節初移葉尚低。
山莢便和幽澗石，水芝須帶本池泥。從今直到清秋（一作明）日，又有香苗幾番（一作畚，筐也）齊。

淨名無語示清羸，藥草搜來喻更微。一雨一風皆遂性，花開花落盡忘機。
教疏兔鏤金弦亂（兔絲別名），自擁龍芻紫汞肥。莫怪獨親幽圃坐，病容銷盡欲依歸。

[頁]卷,冊....[7183]625,18
第237筆
　　　　奉和襲美懷華陽潤卿博士三首　陸龜蒙
幾降真官授隱書，洛公曾到夢中無。眉間入靜三辰影，肘後通靈五嶽圖。
北洞樹形如曲蓋，東凹山色入薰爐。金墟福地能容否，願作岡前蔣負芻。

火景應難到洞宮，蕭閑堂冷任天風。談玄塵尾拋雲底，服散龍胎在酒中。
有路還將赤城接，無泉不共紫[7183]河通。奇編早晚教傳授，免以神仙問葛洪。

終日焚香禮洞雲，更思琪樹轉勞神。曾尋下泊（宮名）常經月，不到中峰又累春。
仙道最高黃玉籙，暑天偏稱白綸巾。清齋若見茅司命，乞取朱兒十二斤。

[頁]卷,冊....[7184]625,18
第238筆
　　　　以竹夾膝寄贈襲美　陸龜蒙
截得篔簹冷似龍，翠光橫在暑天中。堪臨薤簟閒憑月，好向松窗臥跂風。
持贈敢齊青玉案，醉吟偏稱碧荷筒。添君雅具教多著，為著西齋譜一通。
[頁]卷,冊....[7184]625,18
第239筆
　　　　奉和襲美夏景無事因懷章來二上人次韻　陸龜蒙
簷外青陽有二梅，折來堪下凍醪杯（離騷注云：盛夏以醇酒置冰上）。高杉自欲生龍腦，小弁誰能寄鹿胎。
麗事肯教饒沈謝，談微（一作微談）何必減宗雷。還聞擬結東林社，爭奈淵明醉不來。

忽憶高僧坐夏堂，厭泉聲鬧笑雲忙。山重海澹懷中印，月冷風微宿上方。
病後書求嵩少藥，定迴衣染貝多香。何時更問逍遙義（道林有逍遙遊別義），五粒松陰半石床。

[頁]卷,冊....[7184]625,18
第240筆
　　　　頃自桐江得一釣車以襲美樂煙波之思因出以為玩俄辱三篇復抒酬答　陸龜蒙
旋屈金鉤劈翠筠，手中盤作釣魚輪。忘情不效孤醒客，有意閒窺百丈鱗。
雨似輕埃時一起，雲如高蓋強相親。任他華轂低頭笑，此地終無覆敗人。

曾招漁侶下清潯，獨繭初隨一錘深。細輾煙華無轍跡，靜含風力有車音。
相呼野飯依芳草，迭和山歌逗遠林。得失任渠但取樂，不曾生箇是非心。[7184]

病來縣著脆緡絲，獨喜高情為我持。數幅尚凝煙雨態，三篇能賦蕙蘭詞。
雲深石靜閒眠穩，月上江平放溜遲。第一莫教諳此境，倚天功業待君為。
[頁]卷,冊....[7185]625,18
第241筆
　　　　奉和襲美吳中書事寄漢南裴尚書　陸龜蒙
風清地古帶前朝，遺事紛紛未寂寥。三泖涼波魚蕝動（遠祖士衡對晉武帝以三泖冬溫夏清），五茸春草雉媒嬌（五茸，吳王獵所，草各有名）。
雲藏野寺分金剎，月在江樓倚玉簫。不用懷歸忘此景，吳王看即奉弓招。
[頁]卷,冊....[7185]625,18
第242筆
　　　　奉和襲美夏景沖澹偶作次韻二首　陸龜蒙
蟬雀參差在扇紗，竹襟輕利籜冠斜。壚中有酒文園會，琴上無弦靖節家。
芝畹煙霞全覆穗，橘洲風浪半浮花。閒思兩地忘名者，不信人間髮解華。

祗於池曲象山幽，便是瀟湘浸石樓。斜拂芡盤輕騖下，細穿菱線小鯢遊。
閒開茗焙嘗須遍，醉撥書帷臥始休。莫道仙家無好爵，方諸還拜碧琳侯。

[頁]卷,冊....[7185]625,18
第243筆
　　　　奉和襲美送李明府之任南海　陸龜蒙
春盡之官直到秋，嶺雲深處憑瀧樓。居人愛近沈珠浦，候吏多來拾翠洲。
罈稅盡應輸紫貝，蠻童多學佩金鉤。知君不戀南枝久，拋卻經冬白罽裘。
[頁]卷,冊....[7185]625,18
第244筆
　　　　奉和襲美寄題羅浮軒轅先生所居　陸龜蒙
鼎成仙馭入崆峒，百世猶傳至道風。暫應青詞為穴鳳，卻思丹徼伴冥鴻。
金公的的生爐際，瓊刃時時到夢中。預恐浮山歸有日，載將雲室十洲東。
[頁]卷,冊....[7185]625,18
第245筆
　　　　奉和襲美寄瓊州楊舍人　陸龜蒙
明時非罪謫何偏，鵬鳥巢南更數千。酒滿椰杯消毒霧，風隨蕉葉（一作扇）下瀧船。
人多藥戶生（一作行）狂蠱，吏有珠官出俸錢。祗以直誠天自信，不勞詩句詠貪泉。
[頁]卷,冊....[7186]625,18
第246筆
　　　　奉和襲美宿報恩寺水閣　陸龜蒙
峰抱池光曲岸平，月臨虛檻夜何清。僧穿小檜纔分影，魚擲高荷漸有聲。
因憶故山吟易苦，各橫秋簟夢難成。周顒不用裁書勸，自得涼天證道情。
[頁]卷,冊....[7186]625,18
第247筆
　　　　奉和襲美醉中偶作見寄次韻　陸龜蒙
海鷗飄飄韻莫儕，在公猶與俗情乖。初呈酒務求專判，合禱山祠請自差。
永夜譚玄侵罔象，一生交態忘形骸。憐君醉墨風流甚，幾度題詩小謝齋。
[頁]卷,冊....[7186]625,18
第248筆
　　　　奉和襲美寄滑州李副使員外　陸龜蒙
洛生閒詠正抽毫，忽傍旌旗著戰袍。檄下連營皆破膽，劍離孤匣欲吹毛。
清秋月色臨軍壘，半夜淮聲入賊壕。除卻征南為上將，平徐功業更誰高。
[頁]卷,冊....[7186]625,18
第249筆
　　　　奉和襲美吳中言懷寄南海二同年　陸龜蒙
曾見凌風上赤霄，盡將華藻赴嘉招。城連虎踞山圖麗，路入龍編海舶遙。
江客漁歌衝白荇，野禽人語映紅蕉。庭中必有君遷樹，莫向空臺望漢朝（交州記云：有君遷樹，有朝臺，尉陀望漢所築）。
[頁]卷,冊....[7186]625,18
第250筆
　　　　奉和襲美傷史拱山人[7186]　陸龜蒙
曾說山棲欲去尋，豈知霜骨葬寒林。常依淨住師冥目，兼事容成學算心（史學浮圖，兼善算術）。
逋客預齋還梵唱，老猿窺祭亦悲吟。唯君獨在江雲外，誰誄孤貞置峴岑。
[頁]卷,冊....[7187]625,18
第251筆
　　　　白鷗詩（并序）　陸龜蒙
　　樂安任君，嘗為涇尉，居吳城中，地纔數畝，而不佩俗物，有池，池
　　中有島嶼，池之南西北邊合三亭，修篁嘉木，掩隱隈隩，處其一，不
　　見其二也。君好奇樂異，喜文學名理之士，所得皆清散凝瑩，襲美知
　　而偕詣。既坐，有白鷗翩然，馴於砌下，因請浮而玩之。主人曰：池
　　中之族老矣，每以豪健據有，鷗之始浮，輒逐而害之，今畏不敢入，
　　吁，昔人之心蓄機事，猶或舞而不下，況害之哉。且羽族麗於水者多
　　矣。獨鷗為閑暇，其致不高耶？一旦水有鯨鯢之患，陸有狐狸之憂，
　　儔侶不得命嘯，塵埃不得澡刷，雖蒙人之流賞，亦天地之窮鳥也。感
　　而為詩，邀襲美同作。
慣向溪頭漾淺沙，薄煙微雨是生涯。時時失伴沈山影，往往爭飛雜浪花。
晚樹清涼還鳿，舊巢零落寄蒹葭。池塘信美應難戀，針在魚唇劍在蝦。
[頁]卷,冊....[7187]625,18
第252筆
　　　　懷楊台文楊鼎文（一作台鼎）二秀才　陸龜蒙
秋早相逢待得春，崇蘭清露小山雲（崇蘭、小山，郡中二堂）。寒花獨自愁中見，曙角多同醒後聞。
釣具每隨輕舸去，詩題閒上小樓分。重思醉墨縱橫甚，書破羊欣白練裙。
[頁]卷,冊....[7187]625,18
第253筆
　　　　奉和襲美謝友人惠人參　陸龜蒙
五葉初成椵樹陰，紫團峰外即雞林。名參鬼蓋須難見，材似人形不可尋。
品第已聞升碧簡，攜持應合重黃金。殷勤潤取相如肺，封禪書成動帝心。
[頁]卷,冊....[7187]625,18
第254筆
　　　　嚴子重以詩遊於名勝間舊矣余晚於名勝間舊矣余晚於江南相遇甚樂不幸且沒襲美作詩序而弔之其名真不朽矣又何戚其死哉余因息悲而為之和　陸龜蒙
每值（一作憶）江南日落春，十年詩酒愛逢君。芙蓉湖上吟船倚，翡翠岩巖前醉馬分。
祇有汀洲連舊業，豈無章疏動遺文。猶憐未卜佳城處，更斸要離冢畔雲。
[頁]卷,冊....[7188]625,18
第255筆
　　　　算山　陸龜蒙
水繞蒼山固護來，當時盤踞實雄才。周郎計策清宵定，曹氏樓船白晝灰。
五十八年爭虎視，三千餘騎騁龍媒。何如今日家天下，閶闔門臨萬國開。
[頁]卷,冊....[7188]625,18
第256筆
　　　　寄茅山何威儀二首　陸龜蒙
大小三峰次九華，靈蹤今盡屬何家。漢時仙上雲巔鶴，蜀地春開洞底花。
閒傍積嵐尋瀑眼，便凌殘雪探芝芽。年來已奉黃庭教，夕鍊腥魂曉吸霞。

曾向人間拜節旄，乍疑因夢到仙曹。身輕曳羽霞襟狹，髻聳峨煙鹿幘高。
山暖不葷峰上薤，水寒仍落洞中桃。從聞此日搜奇話，轉覺魂飛夜夜勞。

[頁]卷,冊....[7188]625,18
第257筆
　　　　早秋吳體寄襲美　陸龜蒙
荒庭古樹只獨倚，敗蟬殘蛩苦相仍。雖然詩膽大如（一作於）斗，爭奈愁腸牽似繩。
短燭初添蕙幌影，微風漸折蕉衣稜。安得彎弓似明月，快箭拂下西飛鵬。
[頁]卷,冊....[7189]626,18
第258筆
　　　　病中秋懷寄襲美　陸龜蒙
病容愁思苦相兼，清鏡無形未我嫌。貪廣異蔬行徑窄，故求偏藥出錢添。
同人散後休賒酒，雙燕辭來始下簾。更有是非齊未得，重憑詹尹拂龜占。
[頁]卷,冊....[7189]626,18
第259筆
　　　　秋賦有期因寄襲美（時將主試貢士）　陸龜蒙
雲似無心水似閒，忽思名在貢書間。煙霞鹿弁聊懸著，鄰里漁舠暫解還。
文章病來猶滿篋，藥苗衰後即離山。廣寒宮樹枝多少，風送高低便可攀。
[頁]卷,冊....[7189]626,18
第260筆
　　　　和襲美新秋即事次韻三首　陸龜蒙
心似孤雲任所之，世塵中更有誰知。愁尋冷落驚雙鬢，病得清涼減四支。
懷舊藥溪終獨往，宿枯杉寺已頻期。兼須為月求高處，即是霜輪殺滿時。
[7189]
帆楫衣裳盡釣徒，往來蹤跡遍三吳。閒中展卷興亡小，醉後題詩點畫粗。
松島伴譚多道氣，竹窗孤夢豈良圖。還須待致昇平了，即往（一作任）扁舟放五湖。

聲利從來解破除，秋灘唯憶下桐廬。鸕鶿陣合殘陽少，蜻蛚吟高冷雨疏。
辯伏南華論指指，才非玄晏借書書。當時任使真堪笑，波上三年學炙魚。

[頁]卷,冊....[7190]626,18
第261筆
　　　　和襲美贈南陽潤卿將歸雷平　陸龜蒙
朝市山林隱一般，卻歸那減臥雲懽。墮階紅葉誰收得，半盎清醪客酹（一作醉）乾。
玉笈詩成吟處曉，今沙泉落夢中寒。真仙若降如同問，曾步星罡繞醮壇。
[頁]卷,冊....[7190]626,18
第262筆
　　　　顧道士亡弟子奉束帛乞銘於襲美因賦戲贈　陸龜蒙
童初真府召為郎，君與抽毫刻便房。亦謂神仙同許郭，不妨才力似班揚。
比於黃絹詞尤妙，酬以霜縑價未當。唯我有文無賣處，筆鋒銷盡墨池荒。
[頁]卷,冊....[7190]626,18
第263筆
　　　　和訪寂上人不遇　陸龜蒙
芭蕉霜後石欄荒，林下無人閉竹房。經抄未成拋素几，錫環應撼過寒塘。
蒲團為拂浮埃散，茶器空懷碧餑香。早晚卻還宗炳社，夜深風雪對禪床。
[頁]卷,冊....[7190]626,18
第264筆
　　　　秋夕文宴（得成字）　陸龜蒙
筆陣初臨夜正清，擊銅遙認小金鉦。飛觥壯若遊燕市，覓句難於下趙城。
隔嶺故人因會憶，傍簷棲鳥帶吟驚。梁王座上多詞客，五韻甘心第七成（梁昭明嘗文宴，賦詩各五韻。劉孝威第七方成）。
[頁]卷,冊....[7190]626,18
第265筆
　　　　南陽廣文欲於荊襄卜居襲美有贈代酬次韻　陸龜蒙
不知天隱在何鄉，且欲煙霞跡暫雙。鶴廟未能齊月馭，鹿門聊擬並雲窗。
蘚銜荒磴移桑屐，花浸春醪挹石缸。莫惜查頭容釣伴，也應東印有餘江。
[頁]卷,冊....[7191]626,18
第266筆
　　　　和襲美寄毗陵魏處士朴　陸龜蒙
經苑初成墨沼開，何人林下肯尋來。若非宗測圖山後，即是韓康賣藥迴。
溪籟自吟朱鷺曲，沙雲還作白鷗媒。唯應地主公田熟，時送君家麴糱材。
[頁]卷,冊....[7191]626,18
第267筆
　　　　和襲美初冬偶作寄南陽潤卿次韻　陸龜蒙
逐日生涯敢計冬，可嗟寒事落然空。窗憐返照緣書小，庭喜新霜為橘紅。
衰柳尚能和月動，敗蘭猶擬倩煙籠。不知海上今清淺，試與飛書問洛公。
[頁]卷,冊....[7191]626,18
第268筆
　　　　和襲美冬曉章上人院　陸龜蒙
山寒偏是曉來多，況值禪窗雪氣和。病容功夫經未演，故人書信納新磨。
閒臨靜案修茶品，獨傍深溪記藥科。從此逍遙知有地，更乘清月伴君過。
[頁]卷,冊....[7191]626,18
第269筆
　　　　和襲美寄題鏡巖周尊師所居　陸龜蒙
見說輕身鶴不知，石房無侶共雲居。清晨自削靈香柹，獨夜空衣碧落書。
十洞飛精應遍吸，一簪秋髮未曾梳。知君便入懸珠會，早晚東騎白鯉魚。
[頁]卷,冊....[7191]626,18
第270筆
　　　　寒夜文宴得驚字[7191]　陸龜蒙
各將寒調觸詩情，旋見微澌入硯生。霜月滿庭人暫起，汀洲半夜雁初驚。
三秋每為仙題想，一日（一作勺）多因累句傾。千里建康衰草外，含毫誰是憶昭明。
[頁]卷,冊....[7192]626,18
第271筆
　　　　送潤卿還華陽　陸龜蒙
何事輕舟近臘回，茅家兄弟欲歸來（茅司命以三月十八日、十二月二日會於華陽天）。封題玉洞虛無奏，點檢霜壇沆瀣杯。
雲肆先生分氣調，山圖公子愛詞才。殷勤為向東鄉薦，灑掃含真雪後臺。
[頁]卷,冊....[7192]626,18
第272筆
　　　　和襲美為新羅弘惠上人撰靈鷲山周禪師碑送歸詩　陸龜蒙
一函迢遞過東瀛，祗為先生處乞銘。已得雄詞封靜檢，卻懷孤影在禪庭。
春過異國人應寫，夜讀滄洲怪亦聽。遙想勒成新塔下，盡望空碧禮文星。
[頁]卷,冊....[7192]626,18
第273筆
　　　　和襲美寒日書齋即事三首每篇各用一韻　陸龜蒙
不必探幽上鬱岡，公齋吟嘯亦何妨。唯求薏苡供僧食，別著氍毹待客床。
春近帶煙分短蕙，曉來衝雪撼疏篁。餘杭山酒猶封在，遙囑高人未肯嘗。

已上星津八月槎，文通猶自學丹砂（江文通有丹砂可學賦）。仙經寫得空三洞，隱士招來別九華。
靜對真圖呼綠齒，偶開神室問黃牙。方諸更是憐才子，錫賚於君合有差。

名價皆酬百萬餘，尚憐方丈講玄虛。西都賓問曾成賦，東海人求近著書（襲美嘗作弔江都賦，又新羅僧請為大師碑文）。
茅洞煙霞侵寤寐，檀溪風月挂樵漁。清朝還要廷臣在，兩地寧容便結廬。

[頁]卷,冊....[7192]626,18
第274筆
　　　　和襲美臘後送內大德從勗遊天台[7192]　陸龜蒙
應緣南國盡南宗，欲訪靈溪路暗通（溪在天台山下）。歸思不離雙闕下，去程猶在四明東。
銅缾淨貯桃花雨，金策閒搖麥穗風（上人指期國清過夏）。若戀吾君先拜疏，為論台嶽未封公。
[頁]卷,冊....[7193]626,18
第275筆
　　　　和襲美寄題玉霄峰葉涵象尊師所居　陸龜蒙
天台一萬八千丈，師在浮雲端掩扉。永夜祗知星斗大，深秋猶見海山微。
風前幾降青毛節，雪後應披白羽衣。南望煙霞空再拜，欲將飛魄問靈威。
[頁]卷,冊....[7193]626,18
第276筆
　　　　南陽廣文博士還雷平後寄　陸龜蒙
微微春色染林塘，親撥煙霞坐澗房。陰洞雪膠知未入，濁醪風破的偷嘗。
芝臺曉用金鐺（一作鑅）煮，星度閒將玉鉿量。幾遍侍晨官欲降，曙壇先起獨焚香。
[頁]卷,冊....[7193]626,18
第277筆
　　　　和襲美題支山南峰僧次韻　陸龜蒙
眉毫霜細欲垂肩，自說初棲海嶽年。萬壑煙霞秋後到，一林風雨夜深禪。
時翻貝葉添新藏，閒插松枝護小泉。好是清冬無外事，匡林齋罷向陽眠。
[頁]卷,冊....[7193]626,18
第278筆
　　　　送董少卿遊茅山　陸龜蒙
威輦高懸度世名，至今仙裔作公卿。將隨羽節朝珠闕，曾佩魚符管赤城（董嘗判台州）。
雲凍尚含孤石色，雪乾猶墮古松聲。應知四扇靈方在，待取歸時綠髮生。
[頁]卷,冊....[7193]626,18
第279筆
　　　　和襲美寄懷南陽潤卿　陸龜蒙
高抱相逢各絕塵，水經山疏不離身。才情未擬湯從事，玄解猶嫌竺道人。
霞染洞泉渾變紫，雪披江樹半[7193]和春。誰憐故國無生計，唯種南塘二畝芹。
[頁]卷,冊....[7194]626,18
第280筆
　　　　襲美將以綠罽為贈因成四韻　陸龜蒙
三徑風霜若利刀，襜褕吹斷罥蓬蒿。病中祗自悲龍具，世上何人識羽袍。
狐貉近懷珠履貴，薜蘿遙羨白巾高。陳王輕煖如相遺，免致衰荷效廣騷。
[頁]卷,冊....[7194]626,18
第281筆
　　　　和過張祜處士丹陽故居（并序）　陸龜蒙
　　張祜，字承吉，元和中，作宮體小詩，辭曲豔發，當時輕薄之流。能
　　其才，合譟得譽，及老大，稍窺建安風格。誦樂府錄，知作者本意，
　　短章大篇，往往間出，諫諷怨譎，時與六義相左右。善題目佳境，言
　　不可刊置別處，此為才子之最也。由是賢俊之士，及高位重名者，多
　　與之遊，謂有鵠鷺之野，孔翠之鮮，竹柏之貞，琴磬之韻。或薦之於
　　天子，書奏不下，亦受辟諸侯府，性狷介不容物，輒自劾去，以曲阿
　　地古澹，有南朝之遺風，遂築室種樹而家焉。性嗜水石，常悉力致之
　　，從知南海間罷職，載羅浮石筍還。不蓄善田利產為身後計，死未二
　　十年，而故姬遺孕，凍餒不暇。前所謂鵠鷺孔翠竹柏琴磬之家，雖朱
　　輪尚乘，遺編尚吟，未嘗一省其孤而恤其窮也。噫，假之為玩好，不
　　根於道義耶，懼其怨刺於神明耶，天果不愛才，沒而猶譴耶。吾一不
　　知之，友人顏弘至行江南道中，訪其廬，作詩弔而序之，屬余應和。
　　余汩沒者，不足哀承吉之道，邀襲美而作，庶乎承吉之孤，倚其傳而
　　有憐者。
勝華通子共悲辛，荒逕今為舊宅鄰。一代交遊非不貴，五湖風月合教貧。
魂應絕地為才鬼，名與遺編在史臣。聞道平生多愛石，至今猶泣洞庭人。
[頁]卷,冊....[7194]626,18
第282筆
　　　　和襲美寄廣文先生[7194]　陸龜蒙
忽辭明主事真君，直取姜巴路入雲。龍篆拜時輕誥命，霓襟披後小玄纁。
峰前北帝三元會，石上東卿九錫文。應笑世間名利火，等閒靈府剩先焚。
[頁]卷,冊....[7195]626,18
第283筆
　　　　和襲美先輩悼鶴　陸龜蒙
一夜圓吭絕不鳴，八公虛道得千齡。方添上客雲眠思，忽伴中仙劍解形。
但掩叢（一作翛）毛穿古堞，永留寒影在空屏。君才幸自清如水，更向芝田為刻銘。
[頁]卷,冊....[7195]626,18
第284筆
　　　　幽居有白菊一叢因而成詠呈知己　陸龜蒙
還是延年一種材（菊之別名），即將瑤（一作瓊）朵冒霜開。不如（一作知）紅豔臨歌扇，欲伴黃英入酒杯。
陶令接㒿堪岸著，梁王高屋好攲來（梁朝有白紗高屋帽）。月中若有閒田地，為勸嫦娥作意裁。
[頁]卷,冊....[7195]626,18
第285筆
　　　　和襲美傷開元觀顧道士　陸龜蒙
何事神超入杳冥，不騎孤鶴上三清。多應白簡迎將去，即是朱陵鍊更生。
藥奠肯同椒醑味，雲謠空替薤歌聲。武皇徒有飄飄思，誰問山中宰相名。
[頁]卷,冊....[7195]626,18
第286筆
　　　　和襲美醉中即席贈潤卿博士次韻　陸龜蒙
共是虛皇簡上仙，清詞如羽欲飄然。登山凡著幾緉（一作量）屐，破浪欲乘千里船。
遠夢只留丹井畔，閒吟多在酒旗前。誰知海上無名者，只記漁歌不記年。
[頁]卷,冊....[7195]626,18
第287筆
　　　　送浙東德師侍御罷府西歸　陸龜蒙
王謝遺蹤玉籍仙，三年閒上鄂君船。詩懷白閣僧吟苦，俸買青田鶴價偏。
行次野楓臨遠水，醉中衰菊臥[7195]涼煙。芙蓉散盡西歸去，唯有山陰九萬牋。
[頁]卷,冊....[7196]626,18
第288筆
　　　　送羊振文先輩往桂陽歸覲　陸龜蒙
風雅先生去一麾，過庭才子趣歸期（時使君丈人自毛詩博士出牧）。讓王門外開帆葉，義帝城中望戟支。
郢路漸寒飄雪遠，湘波初暖漲雲遲。靈均精魄如能問，又得千年賈傳詞。
[頁]卷,冊....[7196]626,18
第289筆
　　　　襲美留振文宴龜蒙抱病不赴猥示倡和因次韻酬謝　陸龜蒙
綺席風開照露晴，祗將茶荈代雲觥。繁弦似玉紛紛碎，佳妓如鴻一一驚。
毫健幾多飛藻客，羽寒寥落映花鶯。幽人獨自西窗晚，閒憑香檉反照明。
[頁]卷,冊....[7196]626,18
第290筆
　　　　和襲美重送圓載上人歸日本國　陸龜蒙
老思東極舊巖扉，卻待秋風泛舶歸。曉梵陽烏當石磬，夜禪陰火照田衣。
見翻經論多盈篋，親植杉松大幾圍。遙想到時思魏闕，只應遙拜望斜暉。
[頁]卷,冊....[7196]626,18
第291筆
　　　　和襲美褚家林亭　陸龜蒙
一陣西風起浪花，繞欄杆下散瑤華。高窗曲檻仙侯府，臥（一作折）葦荒芹白鳥家。
孤島待寒凝片月，遠山終日送餘霞。若知方外還（一作仙）如此，不要秋乘上海槎。
[頁]卷,冊....[7196]626,18
第292筆
　　　　歸雁　陸龜蒙
北走南征象我曹，天涯迢遞翼應勞。似悲邊雪音猶苦，初背岳雲行未高。
月島聚棲防暗繳，風灘斜起避驚濤。時人不問隨陽意，空拾欄邊翡翠毛。
[頁]卷,冊....[7196]626,18
第293筆
　　　　王先輩草堂　陸龜蒙
松徑隈雲到靜堂，杏花臨澗水流香。身從亂後全家隱，日校人間一倍長。
金籙漸加新品秩，玉皇偏賜羽衣裳。何如聖代彈冠出，方朔曾為漢侍郎。
[頁]卷,冊....[7197]626,18
第294筆
　　　　傷越　陸龜蒙
越谿自古好風煙，盜束兵纏已半年。訪戴客愁隨水遠，浣紗人泣共埃捐。
臨焦賴灑王師雨，欲墮重登刺史天。早晚山川盡如故，清吟閒上鄂君船。
[頁]卷,冊....[7197]626,18
第295筆
　　　　新定陪太守一百五夜南館玩月　陸龜蒙
風雨教春處處傷，一宵雲盡見滄浪。全無片燭侵光彩，只有清灘助雪霜。
煙蔽櫂歌歸浦漵，露將花影到衣裳。卻嫌殷浩南樓夕，一帶秋聲入恨長。
[頁]卷,冊....[7197]626,18
第296筆
　　　　中元夜寄道侶二首　陸龜蒙
學餌霜茸骨未輕，每逢真夕夢還清。丁寧獨受金妃約，許與親題玉篆名。
月苦撼殘臨水珮，風微飄斷系雲纓。須臾枕上桐窗曉，露壓千枝滴滴聲。

橘齋風露已清餘，東郭先傷病未除。孤枕易為蛩破夢，短簷難得燕傳書。
廣雲披日君應近，倒影裁花我尚疏。唯羨羽人襟似水，平持旄節步空虛。

[頁]卷,冊....[7197]626,18
第297筆
　　　　寄懷華陽道士　陸龜蒙
華陽門外五芝生，餐罷愁君入杳冥。遙夜獨棲還有夢，昔年相見便忘形。
為分科斗親鉛槧，與說蜉蝣坐[7197]竹櫺。醮後幾時歸紫閣，別來終日誦黃庭。
閒教辨藥僮名甲，靜識窺巢鶴姓丁。絕澗飲羊春水膩，傍林燒石野煙腥。
深沈谷響含疏磬，片段嵐光落畫屏。休採古書探禹穴，自刊新曆鬥堯蓂。
珠宮鳳合迎蕭史，玉籍人誰訪蔡經。架上黑椽長褐穩，案頭丹篆小符靈。
霓軒入洞齊初月，羽節升壇拜七星。當路獨行衝虎豹，向風孤嘯起雷霆。
凝神密室多生白，敘事聊編盡殺青。匝地山川皆暗寫，隱天竽籟祗閒聽。
分張火力燒金灶，拂拭苔痕洗酒缾。翠壁上吟朝復暮，暖雲邊臥醉還醒。
倚身長短裁筇杖，倩客高低結草亭。直用森嚴朝北帝，愛將清淺問東溟。
常思近圃看栽杏，擬借鄰峰伴采苓。掩樹半扉晴靄靄，背琴殘燭曉熒熒。
舊來捫虱知王猛，欲去為龍歎管寧。蟾魄幾應臨蕙帳，漁竿猶尚枕楓汀。
銜煙細草無端綠，冒雨閒花作意馨。掠岸驚波沈翡翠，入簷斜照礙蜻蜓。
初征漢棧宜飛檄，待破燕山好勒銘。六轡未收千里馬，一囊空負九秋螢。
我悲雌伏真方枘，他騁雄材似建瓴。合在深崖齊散朮（一作木），自求滄海點流萍。
頻拋俗物心還爽，遠憶幽期目剩暝。見買扁舟束真誥，手披仙語任揚舲。
[頁]卷,冊....[7198]626,18
第298筆
　　　　人日代客子（是日立春）　陸龜蒙
人日兼春日，長懷復短懷。遙知雙綵勝，併在一金釵。
[頁]卷,冊....[7199]627,18
第299筆
　　　　築城詞二首　陸龜蒙
城上一培（一作杯、一作掊）土，手中千萬杵。築城畏不堅，堅城在何處。

莫歎將軍逼（一作築城勞），將軍要卻敵。城高功亦高，爾命何勞（一作足）惜。

[頁]卷,冊....[7199]627,18
第300筆
　　　　古意　陸龜蒙
君心莫淡薄，妾意正棲托。願得雙車輪，一夜生四角。
[頁]卷,冊....[7199]627,18
第301筆
　　　　春曉　陸龜蒙
春庭曉景別，清露花邐迤。黃蜂一過慵，夜夜棲香蕊。
[頁]卷,冊....[7199]627,18
第302筆
　　　　雜興　陸龜蒙
桃李傍簷楹，無人賞春華。時情重不見，卻憶菖蒲花。
[頁]卷,冊....[7199]627,18
第303筆
　　　　雁[7199]　陸龜蒙
南北路何長，中間萬弋張。不知煙霧裏，幾只到衡陽。
[頁]卷,冊....[7200]627,18
第304筆
　　　　寄遠　陸龜蒙
鬢亂羞雲卷，眉空羨月生。中原猶將將，何日重卿卿。
[頁]卷,冊....[7200]627,18
第305筆
　　　　庭前　陸龜蒙
合歡能解恚，萱草信忘憂。盡向庭前種，萋萋特地愁。
[頁]卷,冊....[7200]627,18
第306筆
　　　　洞房怨　陸龜蒙
玉鍤朝扶鬢，金梯晚下臺。春衫將別淚，一夜兩難裁。
[頁]卷,冊....[7200]627,18
第307筆
　　　　江行　陸龜蒙
酒旗菰葉外，樓影浪花中。醉帆張數幅，唯待鯉魚風。
[頁]卷,冊....[7200]627,18
第308筆
　　　　巫峽　陸龜蒙
巫峽七百里，巫山十二重。年年自雲雨，環佩竟誰逢。
[頁]卷,冊....[7200]627,18
第309筆
　　　　歸路　陸龜蒙
漸入新豐路，衰紅映小橋。渾如七年病，初得一丸銷。
[頁]卷,冊....[7200]627,18
第310筆
　　　　南塘曲　陸龜蒙
妾住東湖下，郎居南浦邊。閒臨煙水望，認得采菱船。
[頁]卷,冊....[7200]627,18
第311筆
　　　　黃金二首[7200]　陸龜蒙
自古黃金跪，猶沽駿與才。近來簪珥重，無可（一作復）上高臺。

平分從滿篋，醉擲任成堆。恰莫持千萬，明明買禍胎。

[頁]卷,冊....[7201]627,18
第312筆
　　　　夕陽　陸龜蒙
渡口和帆落，城邊帶角收。如何茂陵客，江上倚危樓。
[頁]卷,冊....[7201]627,18
第313筆
　　　　殘雪　陸龜蒙
桂冷微停素，峰乾不遍嵐。何谿背林處，猶覆定僧庵。
[頁]卷,冊....[7201]627,18
第314筆
　　　　古態　陸龜蒙
古態日漸薄，新妝心更勞。城中皆一尺，非妾髻鬟高。
[頁]卷,冊....[7201]627,18
第315筆
　　　　大堤　陸龜蒙
大堤春日暮，驄馬解鏤衢。請君留上客，容妾薦彫胡。
[頁]卷,冊....[7201]627,18
第316筆
　　　　金陵道　陸龜蒙
北雁行行直，東流澹澹春。當時六朝客，還道帝鄉人。
[頁]卷,冊....[7201]627,18
第317筆
　　　　離騷　陸龜蒙
天問復招魂，無因徹帝閽。豈知千麗句，不敵一讒言。
[頁]卷,冊....[7201]627,18
第318筆
　　　　對酒　陸龜蒙
後代稱歡伯，前賢號聖人。且須謀日富，不要道家貧。
[頁]卷,冊....[7201]627,18
第319筆
　　　　寄南岳客乞靈蕪香　陸龜蒙
聞說融峰下，靈香似反魂。春來正堪采，試為斸雲根。
[頁]卷,冊....[7202]627,18
第320筆
　　　　山陽燕中郊樂錄　陸龜蒙
淮上能無雨，回頭總是情。蒲帆渾未織，爭得一歡成。
[頁]卷,冊....[7202]627,18
第321筆
　　　　偶作　陸龜蒙
雙眉初出繭，兩鬢正藏鴉。自有王昌在，何勞近宋家。
[頁]卷,冊....[7202]627,18
第322筆
　　　　有示　陸龜蒙
相對莫辭貧，蓬蒿任塞門。無情是金玉，不報主人恩。
[頁]卷,冊....[7202]627,18
第323筆
　　　　秋思三首　陸龜蒙
桐露珪初落，蘭風佩欲衰。不知能賦客，何似枉（一作捉）刀兒。

誰在嫖姚幕，能教霹靂車。至今思禿尾，無以代寒菹。

未得同虀杵，何時減藥囊。莫言天帝醉，秦暴不靈長。

[頁]卷,冊....[7202]627,18
第324筆
　　　　早春　陸龜蒙
雨冷唯添暑，煙初不著春。數枝花纇（一作類）小，愁殺扈芳人。
[頁]卷,冊....[7202]627,18
第325筆
　　　　懷仙三首　陸龜蒙
聞道陽都女，連娟耳細長。自非黃犢客，不得到雲房。[7202]

但服鐶剛子，兼吟曲素詞。須知臣漢客，還見布龍兒。

神燭光華麗，靈祛羽翼生。已傳餐玉粒，猶自買雲英。

[頁]卷,冊....[7203]627,18
第326筆
　　　　芙蓉　陸龜蒙
閒吟鮑照賦，更起屈平愁。莫引西風動，紅衣不耐秋。
[頁]卷,冊....[7203]627,18
第327筆
　　　　春思　陸龜蒙
怨鶯新語澀，雙蝶鬥飛高。作箇名春恨，浮生百倍勞。
[頁]卷,冊....[7203]627,18
第328筆
　　　　風人詩四首　陸龜蒙
十萬全師出，遙知正憶君。一心如瑞麥，長（一作惟）作兩岐分。

破檗供朝爨，須憐是苦辛。曉天窺落宿，誰識獨醒人。

旦日思雙屨，明時願早諧。丹青傳四瀆，難寫是秋懷。

聞道更新幟，多應廢舊旗。征衣無伴擣，獨處自然悲。

[頁]卷,冊....[7203]627,18
第329筆
　　　　樂府雜詠六首　雙吹管　陸龜蒙
長短裁浮筠，參差作飛鳳。高樓微（一作明）月夜，吹出江南弄。
[頁]卷,冊....[7203]627,18
第330筆
　　　　樂府雜詠六首　東飛鳧　陸龜蒙
裁得尺錦書，欲寄東飛鳧。脛短翅亦短，雌雄戀菰蒲。
[頁]卷,冊....[7203]627,18
第331筆
　　　　樂府雜詠六首　花成子　陸龜蒙
春風等君意，亦解欺桃李。寫得去時真，歸來不相似。
[頁]卷,冊....[7204]627,18
第332筆
　　　　樂府雜詠六首　月成弦　陸龜蒙
孤光照還沒，轉益傷離別。妾若是嫦娥，長圓不教缺。
[頁]卷,冊....[7204]627,18
第333筆
　　　　樂府雜詠六首　孤燭怨　陸龜蒙
前回邊使至，聞道交河戰。坐想鼓鞞聲，寸心攢百箭。
[頁]卷,冊....[7204]627,18
第334筆
　　　　樂府雜詠六首　金吾子　陸龜蒙
嫁得金吾子，常聞輕薄名。君心如不重，妾腰徒自輕。
[頁]卷,冊....[7204]627,18
第335筆
　　　　子夜四時歌　春　陸龜蒙
山連翠羽屏，草接煙華席。望盡南飛燕，佳人斷消息。
[頁]卷,冊....[7204]627,18
第336筆
　　　　子夜四時歌　夏　陸龜蒙
蘭眼抬路斜，鶯唇映花老。金龍傾漏盡，玉井敲冰早。
[頁]卷,冊....[7204]627,18
第337筆
　　　　子夜四時歌　秋　陸龜蒙
涼漢清泬寥，衰林怨風雨。愁聽絡緯唱，似與羈魂語。
[頁]卷,冊....[7204]627,18
第338筆
　　　　子夜四時歌　冬[7204]　陸龜蒙
南雲（一作光）走冷圭，北籟號空木。年年任霜霰，不減篔簹綠。
[頁]卷,冊....[7205]627,18
第339筆
　　　　太子夜歌二首　陸龜蒙
歌謠數百種，子夜最可憐。慷慨吐清音，明轉出天然。

絲竹發歌響，假器揚清音。不知歌謠妙，聲勢出口心。

[頁]卷,冊....[7205]627,18
第340筆
　　　　子夜警歌二首　陸龜蒙
鏤碗傳綠酒，雕鑪薰紫煙。誰知苦寒調，共作白雪弦。

恃愛如欲進，含羞出不前。朱口發豔歌，玉指弄嬌弦。

[頁]卷,冊....[7205]627,18
第341筆
　　　　子夜變歌三首　陸龜蒙
人傳歡負情，我自未嘗見。三更開門去，始知子夜變。

歲月如流邁，春盡秋已至。熒熒條上花，零落何乃駛。

歲月如流邁，行已及素秋。蟋蟀吟堂前，惆悵使儂愁。

[頁]卷,冊....[7205]627,18
第342筆
　　　　江南曲五首　陸龜蒙
魚戲蓮葉間，參差隱葉扇。鵁鶄鳿窺，瀲灩無因見。

魚戲蓮葉東，初霞射紅尾。傍臨謝山側，恰值清風起。

魚戲蓮葉西，盤盤舞波急。潛依曲岸涼，正值斜光入。

魚戲蓮葉南，攲危舞煙疊。光搖越鳥巢，影亂吳娃楫。[7205]

魚戲蓮葉北，澄陽動微漣。回看帝子渚，稍背鄂君船。

[頁]卷,冊....[7206]627,18
第343筆
　　　　陌上桑　陸龜蒙
皓齒還如貝色（一作光）含，長眉亦似煙華貼。鄰娃盡著繡襠襦，獨自提筐采蠶葉。
[頁]卷,冊....[7207]628,18
第344筆
　　　　自遣詩三十首　陸龜蒙
　　自遣詩者，震澤別業之所作也，故疾未平，厭厭臥田舍中，農夫日以
　　耒耜事相聒，每至夜分不睡，則百端興懷攪人思，益紛亂無緒。且詩
　　者，持也，謂持其情性，使不暴去，因作四句詩，累至三十絕，絕各
　　有意，既曰自遺，亦何必題為。
五年重別（一作到）舊山村，樹有交柯犢有孫。更（一作重）感卞峰顏色好，曉雲纔散便（一作已）當門。

雪下孤村淅淅鳴，病魂無睡灑來清。心搖祗（一作只）待東窗曉，長愧寒雞第一聲。

多情多感自難忘，祗有風流共古長。座上不遺金帶枕，陳王詞賦為誰傷。

甫（一作用）里先生白頭，酒旗猶可戰高樓。長鯨好鱠無因得，乞取艅艎作釣舟。

花瀨濛濛紫氣昏（紫花瀨在顧渚步），水邊山曲更深（一作容）村。終須揀取幽棲處（一作地），老檜成雙便作門。

陰洞曾為採藥行，冷雲凝絕燭微明。玉芝敲折琤然墮，合有真人（一作官）上姓名。[7207]

長歎人間髮易華，暗將心事許煙霞。病來前約分明在，藥鼎書囊便是家。

醞得秋泉似玉容，比于雲液更應濃。思量北海徐劉輩，枉向人間號酒龍。

羊侃多應自古豪，解盤金矟置纖腰。縱然此事教雙得，不博溪田二頃苗。

偶然攜稚看微波，臨水春寒一倍多。便使筆精如逸少，懶能書字換群鵝。

昔聞莊叟迢迢夢，又道韓生（一作馮）苒苒（一作冉冉）飛。知有姓名聊寄問，更無言語抱斜暉。

雪侵春事太無端，舞急微還近臘寒。應是也疑真宰怪，休時猶未遍林巒。

數尺遊絲墮碧空，年年長是惹東（一作春）風。爭知天上無人住，亦有春愁鶴髮翁。

誰使寒鴉意緒嬌，雲情山晚動情憀。亂和殘照紛紛舞，應索陽烏次第饒。

古往天高事渺茫，爭知靈媛不淒涼。月娥如有相思淚，祗待方諸寄兩行。

本來雲外寄閒身，遂與溪雲作主人。一夜逆風愁四散，曉來零落傍衣巾。

淵明不待公田熟，乘興先秋解印歸。我為餘糧春未去，到頭誰是復誰非。

雲擁根株抱石危，斲來文似瘦蛟螭。幽人帶病慵（一作愁）朝起，祗向春山盡日攲。

月澹花閒夜已深，宋家微詠若遺音。重思萬古無人賞，露溼清香獨滿襟（宋玉有微詠賦）。

南岸春田手自農，往來橫截半江風。有時不耐輕橈興，暫欲蓬山訪洛公。

賢達垂竿小隱中，我來真作捕魚翁。前溪一夜春流急，已學嚴灘下釣筒。

水國君王又姓蕭，風情由是冠南朝。靈和殿下巴江柳，十二旒前舞翠條。
[7208]
強梳蓬鬢整斜冠，片燭光微夜思闌。天意最饒惆悵事，單棲分付與春寒。

無多藥圃近南榮，合有新苗次第生。稚子不知名品上，恐隨春草鬥輸贏。

一派溪隨箬（一作若）下流，春來無處不汀洲。漪瀾未碧蒲猶短，不見鴛鴦正自由。

山下花明水上曛，一橈青翰破霞文。越人但愛風流客，繡被何須屬鄂君。

妍華須是占時生，準擬差肩不近情。佳麗幾時腰不細，荊王辛苦致宮名。

奼女精神似月孤，敢將容易入洪爐。人間縱道鉛華少，蝶翅新篁未肯無。

貞白求丹變姓名，主恩潛助亦無成。侯家竟換梁天子，王整徒勞作外兵。

春雨能膏草木肥，就中林野碧含滋。唯餘病客相逢背，一夜寒聲減四肢。

[頁]卷,冊....[7209]628,18
第345筆
　　　　別墅懷歸　陸龜蒙
東去滄溟百里餘，沿江潮信到吾廬。就中家在蓬山下，一日堪憑兩寄書。
[頁]卷,冊....[7209]628,18
第346筆
　　　　野井　陸龜蒙
朱閣前頭露井多，碧梧桐（一作桃花）下美人過。寒泉未必能如此，奈有銀缾素綆何。
[頁]卷,冊....[7209]628,18
第347筆
　　　　南征　陸龜蒙
丞相南征定有無，幕中誰是騁良圖。遙知賊膽縱橫破（一作大），繞帳生犀一萬株。
[頁]卷,冊....[7209]628,18
第348筆
　　　　北渡　陸龜蒙
江客柴門枕浪花，鳴機寒艣任嘔啞。輕舟過去真堪畫，驚起鸕鶿一陣斜。
[頁]卷,冊....[7209]628,18
第349筆
　　　　夜泊詠棲鴻　陸龜蒙
可憐霜月暫相依，莫向衡陽趁逐（一作隊）飛。同是江南（一作天）寒夜客，羽毛單薄稻粱微。
[頁]卷,冊....[7210]628,18
第350筆
　　　　早行　陸龜蒙
水（一作冰）寒孤櫂觸天文，直似乘槎去問津。縱使碧虛無限好，客星名字也愁人。
[頁]卷,冊....[7210]628,18
第351筆
　　　　木蘭堂（一作李商隱詩）　陸龜蒙
洞庭波浪渺無津，日日征帆送遠人。幾度木蘭舟上望，不知元是此花身。
[頁]卷,冊....[7210]628,18
第352筆
　　　　和襲美春夕陪崔諫議櫻桃園宴　陸龜蒙
佳人芳樹雜春蹊，花外煙濛月漸低。幾度豔歌清欲轉，流鶯驚起不成棲。
[頁]卷,冊....[7210]628,18
第353筆
　　　　和襲美松江早春　陸龜蒙
柳下江餐待好風，暫時還得狎漁翁。一生無事煙波足，唯有沙邊水勃公。
[頁]卷,冊....[7210]628,18
第354筆
　　　　和襲美女墳湖（即吳王葬女之所）　陸龜蒙
水平波淡遶迴塘，鶴殉人沈萬古傷。應是離魂雙不得，至今沙上少鴛鴦。
[頁]卷,冊....[7210]628,18
第355筆
　　　　和襲美泰伯廟　陸龜蒙
故國城荒德未荒，年年椒奠溼中堂。邇來父子爭天下，不信人間有讓王。
[頁]卷,冊....[7210]628,18
第356筆
　　　　和襲美木蘭院次韻　陸龜蒙
苦吟清漏迢迢極，月過花西尚未眠。猶憶故山攲警枕，夜來嗚咽似流泉。
[頁]卷,冊....[7210]628,18
第357筆
　　　　和襲美重題薔薇　陸龜蒙
穠華自古不得久，況是倚春春已空。更被夜來風雨惡，滿階狼籍沒（一作許）多紅。
[頁]卷,冊....[7211]628,18
第358筆
　　　　和襲美春夕酒醒　陸龜蒙
幾年無事傍江湖，醉倒黃公舊酒壚。覺後不知明月上，滿身花影倩人扶。
[頁]卷,冊....[7211]628,18
第359筆
　　　　和襲美木蘭後池三詠　重臺蓮花　陸龜蒙
水國煙鄉足芰荷，就中芳瑞此難過。風情為與吳王近，紅萼常教一倍多。
[頁]卷,冊....[7211]628,18
第360筆
　　　　和襲美木蘭後池三詠　浮萍　陸龜蒙
晚來風約半池明，重疊侵沙綠罽成。不用臨池更相笑，最無根蒂是浮名。
[頁]卷,冊....[7211]628,18
第361筆
　　　　和襲美木蘭後池三詠　白蓮　陸龜蒙
素蘤多蒙別豔欺，此花真（一作端）合在瑤池。還應（一作無情）有恨無（一作何）人覺，月曉風清欲墮時。
[頁]卷,冊....[7211]628,18
第362筆
　　　　和襲美重題後池　陸龜蒙
曉煙清露暗相和，浴雁浮鷗意緒多。卻是陳王詞賦錯，枉將心事托微波。
[頁]卷,冊....[7211]628,18
第363筆
　　　　和胥（一作青）門閒泛　陸龜蒙
細槳輕下白蘋，故城花謝綠陰新。豈無今日逃名士，試問南塘著屧人。
[頁]卷,冊....[7211]628,18
第364筆
　　　　襲美初植松桂偶題[7211]　陸龜蒙
軒陰冉冉移斜日，寒韻冷冷入晚風。煙格月姿曾不改，至今猶似在山中。
[頁]卷,冊....[7212]628,18
第365筆
　　　　和襲美館娃宮懷古五絕　陸龜蒙
三千雖衣水犀珠，半夜夫差國暗屠。猶有八人皆二八，獨教西子占亡吳。

一宮花渚漾漣漪，俀墮鴉鬟出繭眉。可料座中歌舞袖，便將殘節拂降旗。

幾多雲榭倚青冥，越燄燒來一片平。此地最應沾恨血，至今春草不勻生。

江色分明練繞臺，戰帆遙隔綺疏開。波神自厭荒淫主，句踐樓船穩帖來。

寶襪香綦碎曉塵，亂兵誰惜似花人。伯勞應是精靈使，猶向殘陽泣暮春。

[頁]卷,冊....[7212]628,18
第366筆
　　　　和襲美虎丘寺西小溪閒泛三絕　陸龜蒙
樹號相思枝拂地，鳥語提壺聲滿溪。雲涯一里千萬曲，直是漁翁行也迷。

荒柳臥波渾似困，宿雲遮塢未全癡。雲情柳意蕭蕭會，若問諸餘總不知。

每逢孤嶼一倚楫，便欲狂歌同採薇。任是煙蘿中待月，不妨攲枕扣舷歸。

[頁]卷,冊....[7212]628,18
第367筆
　　　　和襲美天竺寺八月十五夜桂子　陸龜蒙
霜實常聞秋半夜，天台天竺墮雲岑（垂拱中，天台桂子落一百餘日方止）。如何兩地無人種，卻是湘灕是桂林。
[頁]卷,冊....[7212]628,18
第368筆
　　　　戲題襲美書印囊　陸龜蒙
鵲銜龜顧妙無餘，不愛封侯愛石渠。應笑休文過萬卷，至今誰道沈家書。
[頁]卷,冊....[7212]628,18
第369筆
　　　　和襲美釣侶二章[7212]　陸龜蒙
一艇輕看曉濤，接䍦拋下漉春醪。相逢便倚蒹葭泊，更唱菱歌擘蟹螯。

雨後沙虛古岸崩，魚梁移入亂雲層。歸時月墮汀洲暗，認得妻兒結網燈。

[頁]卷,冊....[7213]628,18
第370筆
　　　　和襲美寄同年韋校書　陸龜蒙
萬古風煙滿故都，清才搜括妙無餘。可中寄與芸香客，便是江南地里書。
[頁]卷,冊....[7213]628,18
第371筆
　　　　和襲美初冬偶作　陸龜蒙
桐下空階疊綠錢，貂裘初綻擁高眠。小爐低幌還遮掩，酒滴灰香似去年。
[頁]卷,冊....[7213]628,18
第372筆
　　　　襲美醉中寄一壺并一絕走筆次韻奉酬　陸龜蒙
酒痕衣上雜莓苔，猶憶紅螺一兩杯。正被遶籬荒菊笑，日斜還有白衣來。
[頁]卷,冊....[7213]628,18
第373筆
　　　　再和次韻　陸龜蒙
階下飢禽啄嫩苔，野人方倒病中杯。寒蔬賣卻還沽喫，可有金貂換得來。
[頁]卷,冊....[7213]628,18
第374筆
　　　　和襲美重玄寺雙矮檜　陸龜蒙
可憐煙刺是青螺，如到雙林誤禮多。更憶早秋登北固，海門蒼翠出晴波。
[頁]卷,冊....[7213]628,18
第375筆
　　　　醉中戲贈襲美　陸龜蒙
南北風流舊不同，傖吳今日若相通。病來猶伴金杯滿，欲得人呼小褚公。
[頁]卷,冊....[7213]628,18
第376筆
　　　　潤卿遺青飯兼之一絕聊用答謝　陸龜蒙
舊聞香積金仙食，今見青精玉斧餐。自笑鏡中無骨錄，可能飛上紫雲端。
[頁]卷,冊....[7213]628,18
第377筆
　　　　文讌招潤卿博士辭以道侶將至一絕寄之　陸龜蒙
仙客何時下鶴翎，方瞳如水腦華清。不過傳達楊君夢，從許人間小兆聽。
[頁]卷,冊....[7214]628,18
第378筆
　　　　再招　陸龜蒙
遙知道侶談玄次，又是文交麗事時。雖是寒輕雲重日，也留花簟待徐摛。
[頁]卷,冊....[7214]628,18
第379筆
　　　　玩金鸂鶒戲贈襲美　陸龜蒙
曾向溪邊泊暮雲，至今猶憶浪花群。不知鏤羽凝香霧，堪與鴛鴦覺後聞。
[頁]卷,冊....[7214]628,18
第380筆
　　　　子規一首　陸龜蒙
碧竿微露月玲瓏，謝豹傷心獨叫風。高處已應聞滴血，山榴一夜幾枝紅。
[頁]卷,冊....[7214]628,18
第381筆
　　　　寄題天台國清寺齊梁體　陸龜蒙
峰帶樓臺天外立，明河色近罘罳溼。松間石上定僧寒，半夜楢溪水聲急。
[頁]卷,冊....[7214]628,18
第382筆
　　　　奉和諫議酬先輩霜菊　陸龜蒙
紫莖芳豔照西風，祗怕霜華掠斷叢。爭奈病夫（一作雖伴應劉）難強飲（一作醉），應須速自召車（一作路人終要識山）公。
[頁]卷,冊....[7214]628,18
第383筆
　　　　和襲美詠皋橋　陸龜蒙
橫截春流架斷虹，憑欄猶思五噫風。今來未必非梁孟，卻是無人斷伯通。
[頁]卷,冊....[7214]628,18
第384筆
　　　　和襲美悼鶴　陸龜蒙
酆都香稻字重思，遙想飛魂去未飢。爭奈野鴉無數健，黃昏來占舊棲枝。
[頁]卷,冊....[7214]628,18
第385筆
　　　　和醉中襲美先起次韻　陸龜蒙
莫唱豔歌凝翠黛，已通仙籍在金閨。他時若寄相思淚，紅粉痕應伴紫泥。
[頁]卷,冊....[7215]628,18
第386筆
　　　　和襲美酒病偶作次韻　陸龜蒙
柳疏桐下晚窗明，祗有微風為析酲。唯欠白綃籠解散（解散，王儉髻名，時人皆慕之也），洛生閒詠兩三聲。
[頁]卷,冊....[7215]628,18
第387筆
　　　　憶白菊　陸龜蒙
稚子書傳白菊開，西成相滯未容迴。月明階下窗紗薄，多少清香透入來。
[頁]卷,冊....[7215]628,18
第388筆
　　　　和同潤卿寒夜訪襲美各惜其志次韻　陸龜蒙
醉韻飄飄不可親，掉頭吟側華陽巾。如能跂腳南（一作東）窗下，便是羲皇世上人。
[頁]卷,冊....[7215]628,18
第389筆
　　　　和襲美寒夜文讌潤卿有期不至　陸龜蒙
細雨輕觴玉漏終，上清詞句落吟中。松齋一夜懷貞白，霜外空聞五粒風。
[頁]卷,冊....[7215]628,18
第390筆
　　　　移石盆　陸龜蒙
移得龍泓瀲灩寒，月輪初下白雲端。無人盡日澄心坐，倒影新篁一兩竿。
[頁]卷,冊....[7215]628,18
第391筆
　　　　石竹花詠　陸龜蒙
曾看南朝畫國娃，古蘿（一作羅）衣上碎明霞。而今莫共金錢鬥，買卻春風是此花。
[頁]卷,冊....[7215]628,18
第392筆
　　　　和襲美友人許惠酒以詩徵之　陸龜蒙
凍醪初漉嫩如春，輕蟻漂漂雜蕊塵。得伴方平同一醉，明朝應作蔡經身。
[頁]卷,冊....[7216]629,18
第393筆
　　　　聞圓載上人挾儒書洎釋典歸日本國更作一絕以送　陸龜蒙
九流三藏一時傾，萬軸光凌渤澥聲。從此遺編東去後，卻應荒外有諸生。
[頁]卷,冊....[7216]629,18
第394筆
　　　　閒吟　陸龜蒙
閒吟料得三更盡，始把孤燈背竹窗。一夜西風高浪起，不教歸夢過寒江。
[頁]卷,冊....[7216]629,18
第395筆
　　　　祕色越器　陸龜蒙
九秋風露越窯開，奪得千峰翠色來。好向中宵盛沆瀣，共嵇中散鬥遺杯。
[頁]卷,冊....[7216]629,18
第396筆
　　　　景陽宮井　陸龜蒙
古堞煙埋宮井樹，陳主吳姬墮泉處。舜沒蒼梧萬里雲，卻不聞將二妃去。
[頁]卷,冊....[7216]629,18
第397筆
　　　　江南二首　陸龜蒙
便風船尾香秔熟，細雨層頭赤鯉跳。待得江餐閒望足（一作處），日斜方動木蘭橈。
[7216]
村邊紫豆花垂次，岸上紅梨葉戰初。莫怪煙中重回首，酒家（一作旗）青紵一行書。

[頁]卷,冊....[7217]629,18
第398筆
　　　　溪思雨中　陸龜蒙
雨映前山萬絇（一作句）絲，櫓聲衝破（一作碎）似鳴機。無端織得愁成段，堪作騷人酒病衣。
[頁]卷,冊....[7217]629,18
第399筆
　　　　江城夜泊　陸龜蒙
漏移寒箭丁丁急，月挂虛弓靄靄明。此夜離魂堪射斷，更須江笛兩三聲。
[頁]卷,冊....[7217]629,18
第400筆
　　　　宮人斜　陸龜蒙
草著（一作樹）愁煙似不春，晚鶯哀怨問行人。須知一種埋香骨，猶勝昭君作虜塵。
[頁]卷,冊....[7217]629,18
第401筆
　　　　送棋客　陸龜蒙
滿目山川似勢棋，況當秋雁正斜飛。金門若召羊玄保，賭取江東太守歸。
[頁]卷,冊....[7217]629,18
第402筆
　　　　漢宮詞　陸龜蒙
招靈閣上霓旌絕，柏梁臺中珠翠稠。一身三十六宮夜，露滴玉盤青桂秋。
[頁]卷,冊....[7217]629,18
第403筆
　　　　上清　陸龜蒙
玉林風露寂寥清，仙妃對月閒吹笙。新篁冷澀曲未盡，細拂雲枝棲鳳驚。
[頁]卷,冊....[7217]629,18
第404筆
　　　　秋荷　陸龜蒙
蒲茸承露有佳色，茭葉束煙如效顰。盈盈一水不得渡，冷翠遺香愁向人。
[頁]卷,冊....[7217]629,18
第405筆
　　　　有別二首[7217]　陸龜蒙
且將絲䋏繫蘭舟，醉下煙汀減去愁。江上有樓君莫上，落花隨浪（一作水）正東流。

池上已看鶯舌默，雲間應即雁翰開。唯愁別後當風立，萬樹將秋入恨來。

[頁]卷,冊....[7218]629,18
第406筆
　　　　病中曉思　陸龜蒙
月墮霜西竹井寒，轆轤絲凍下缾難。幽人病久渾成渴，愁見龍書一鼎乾。
[頁]卷,冊....[7218]629,18
第407筆
　　　　送友人之湖上　陸龜蒙
故人溪上有漁舟，竿倚風蘋夜不收。欲寄一函聊問訊，洪喬寧作置書郵。
[頁]卷,冊....[7218]629,18
第408筆
　　　　寒日逢僧　陸龜蒙
瘦脛高褰梵屧輕，野塘風勁錫環鳴。如何不向深山裏，坐擁閒雲過一生。
[頁]卷,冊....[7218]629,18
第409筆
　　　　冬柳　陸龜蒙
柳汀斜對野人窗，零落衰條傍曉江。正是霜風飄斷處，寒鷗驚起一雙雙。
[頁]卷,冊....[7218]629,18
第410筆
　　　　寄友人　陸龜蒙
敬亭寒夜溪聲裏，同聽先生講太玄。上得雲梯不回首，釣竿猶在五湖邊。
[頁]卷,冊....[7218]629,18
第411筆
　　　　島樹　陸龜蒙
波濤漱苦盤根淺，風雨飄多著葉遲。迥出孤煙殘照里，鷺鶿相對立高枝。
[頁]卷,冊....[7218]629,18
第412筆
　　　　頭陀僧　陸龜蒙
萬峰圍繞一峰深，向此長修苦行心。自掃雪中歸鹿跡，天明恐被獵人尋。
[頁]卷,冊....[7218]629,18
第413筆
　　　　晚渡　陸龜蒙
半波風（一作飛）雨半波晴，漁曲飄秋野調清。各樣蓮船逗村去，笠簷衰袂有殘（一作餘）聲。
[頁]卷,冊....[7219]629,18
第414筆
　　　　贈老僧二首　陸龜蒙
枯貌自同霜裏木，餘生唯指佛前燈。少時寫得坐禪衫，今見問人何處僧。

自有家山供衲線，不離溪曲取庵茅。舊曾聞說林中鳥，定後長來頂上巢。

[頁]卷,冊....[7219]629,18
第415筆
　　　　憶山泉　陸龜蒙
一夜寒聲來夢裏，平明著屐到聲處。心期盛夏同（一作重）過此，脫卻荷衣石上眠。
[頁]卷,冊....[7219]629,18
第416筆
　　　　白芙蓉　陸龜蒙
澹然相對卻成勞，月染風裁箇箇高。似說玉皇親謫墮，至今猶著水霜袍。
[頁]卷,冊....[7219]629,18
第417筆
　　　　嚴光釣臺　陸龜蒙
片帆竿外揖清風，石立（一作上）雲孤萬古中。不是狂奴為故態，仲華爭得黑頭公。
[頁]卷,冊....[7219]629,18
第418筆
　　　　讀陳拾遺集　陸龜蒙
蓬顆何時與恨平，蜀江衣帶蜀山輕。尋聞騎士梟黃祖，自是無人祭禰衡。
[頁]卷,冊....[7219]629,18
第419筆
　　　　吳宮懷古　陸龜蒙
香徑長洲盡棘叢，奢雲豔雨祗悲風。吳王事事須亡國，未必西施勝六宮。
[頁]卷,冊....[7219]629,18
第420筆
　　　　送琴客之建康[7219]　陸龜蒙
蕙風杉露共泠泠，三峽寒泉漱玉清。君到南朝訪遺事，柳家雙鎖舊知名。
[頁]卷,冊....[7220]629,18
第421筆
　　　　閨怨　陸龜蒙
白袷行人又遠遊，日斜空上映花樓。愁絲墮絮相逢著，絆惹春風卒未休。
[頁]卷,冊....[7220]629,18
第422筆
　　　　丁香　陸龜蒙
江上悠悠人不問，十年雲外醉中身。殷勤解卻丁香結，縱（一作從）放繁枝散誕春。
[頁]卷,冊....[7220]629,18
第423筆
　　　　種蒲　陸龜蒙
杜若溪邊手自移，旋抽煙劍碧參差。何時織得孤帆去，懸向秋風訪所思。
[頁]卷,冊....[7220]629,18
第424筆
　　　　范蠡　陸龜蒙
平吳專越禍胎深，豈是功成有去心。句踐不知嫌鳥喙，歸來猶自鑄良金。
[頁]卷,冊....[7220]629,18
第425筆
　　　　山僧二首　陸龜蒙
山蘚幾重生草履，澗（一作洞）泉長自滿銅缾。時將如意敲眠虎，遣向林間坐聽經。

一夏不離蒼島上，秋來頻話石城南。思歸瀑布聲前坐，卻把松枝拂舊庵。

[頁]卷,冊....[7220]629,18
第426筆
　　　　上雲樂　陸龜蒙
青絲作筰（一作笮）桂為船，白兔擣藥蝦蟆丸。便浮天漢泊星渚，回首笑君承露盤。
[頁]卷,冊....[7220]629,18
第427筆
　　　　新秋雜題六首　眠[7220]　陸龜蒙
一簟臨窗薤葉秋，小簾風蕩半離鉤。魂清雨急夢難到，身在五湖波上頭。
[頁]卷,冊....[7221]629,18
第428筆
　　　　新秋雜題六首　行　陸龜蒙
尋人直到月塢北，覓鶴便過雲峰西。只今猶有疏野調，但繞莓苔風雨畦。
[頁]卷,冊....[7221]629,18
第429筆
　　　　新秋雜題六首　倚　陸龜蒙
橘下凝情香染巾，竹邊留思露搖身。背煙垂首（一作手）盡日立，憶得山中無事人。
[頁]卷,冊....[7221]629,18
第430筆
　　　　新秋雜題六首　吟　陸龜蒙
憶山搖膝石上晚，懷古掉頭溪畔涼。有時得句一聲發，驚起鷺鶿和夕陽。
[頁]卷,冊....[7221]629,18
第431筆
　　　　新秋雜題六首　食　陸龜蒙
日午空齋帶睡痕，水蔬山藥薦盤〔飧〕（餐）。林烏信我無機事，長到而今下石盆。
[頁]卷,冊....[7221]629,18
第432筆
　　　　新秋雜題六首　坐　陸龜蒙
偶避蟬聲來隙地，忽隨鴻影入遼天。閒僧不會寂寥意，道學西方人坐禪。
[頁]卷,冊....[7221]629,18
第433筆
　　　　新沙　陸龜蒙
渤澥聲中漲小堤，官家知後海鷗知。蓬萊有路教人到，應亦年年稅紫芝。
[頁]卷,冊....[7221]629,18
第434筆
　　　　鄴宮詞二首　陸龜蒙
魏武平生不好香，楓膠蕙炷潔宮房。可知遺令非前事，卻有餘薰在繡囊。

花飛蝶駭不愁人，稅殿雲廊別置春。曉日靚妝千騎女，白櫻桃下紫綸巾。

[頁]卷,冊....[7221]629,18
第435筆
　　　　古別離　陸龜蒙
仙人左手把長箭，欲射日烏烏不棲。何事離情畏明發，一心唯恨汝南雞。
[頁]卷,冊....[7222]629,18
第436筆
　　　　高道士　陸龜蒙
峨眉道士風骨峻，手把玉皇書一通。東遊借得琴高鯉，騎人蓬萊清淺中。
[頁]卷,冊....[7222]629,18
第437筆
　　　　蔬食　陸龜蒙
孔融不要留殘膾，庾悅無端吝子鵝。香稻熟來秋菜嫩，伴僧餐了聽雲和。
[頁]卷,冊....[7222]629,18
第438筆
　　　　寄遠　陸龜蒙
縹梨花謝鶯口喫，黃犢少年人未歸。畫扇紅弦相掩映，獨看斜月下簾衣。
[頁]卷,冊....[7222]629,18
第439筆
　　　　山中僧　陸龜蒙
手關（一作開）一室翠微裏，日暮白雲棲半間。白雲朝出天際去，若比老僧猶（一作雲）未閒。
[頁]卷,冊....[7222]629,18
第440筆
　　　　洞宮秋夕　陸龜蒙
濃霜打葉落地聲，南溪石泉細泠泠。洞宮寂寞人不去，坐見月生雲母屏。
[頁]卷,冊....[7222]629,18
第441筆
　　　　連昌宮詞二首　門　陸龜蒙
金鋪零落獸鐶空，斜掩雙扉細草中。日暮鳥歸（一作啼）宮樹綠，不聞鴉軋閉春風。
[頁]卷,冊....[7222]629,18
第442筆
　　　　連昌宮詞二首　階[7222]　陸龜蒙
草沒苔封疊翠斜，墜紅千葉擁殘霞。年年直為秋霖苦，滴陷青珉隱起花。
[頁]卷,冊....[7223]629,18
第443筆
　　　　懷宛陵舊遊　陸龜蒙
陵陽佳地昔年遊，謝朓青山李白樓。唯有日斜溪上思，酒旗風影落春流。
[頁]卷,冊....[7223]629,18
第444筆
　　　　松石曉景圖　陸龜蒙
霜骨雲根慘澹愁，宿煙封著未全收。將歸與說文通後，寫得松江岸上秋。
[頁]卷,冊....[7223]629,18
第445筆
　　　　釣車　陸龜蒙
小輪輕線妙無雙，曾伴幽人酒一缸。洛客見詩如有問，輾煙衝雨過桐江。
[頁]卷,冊....[7223]629,18
第446筆
　　　　漉酒巾　陸龜蒙
靖節高風不可攀，此巾猶墜（一作墮）凍醪間。偏宜雪夜山中戴，認取時情與醉顏。
[頁]卷,冊....[7223]629,18
第447筆
　　　　華陽巾　陸龜蒙
蓮花峰下得佳名，雲褐相兼上鶴翎。須是古壇秋霽後，靜焚香炷禮寒星。
[頁]卷,冊....[7223]629,18
第448筆
　　　　方響　陸龜蒙
擊霜寒玉亂丁丁，花〔底〕（低）秋風拂坐生。王母閒看漢天子，滿猗蘭殿佩環聲。
[頁]卷,冊....[7223]629,18
第449筆
　　　　白鷺　陸龜蒙
雪然飛下立蒼苔，應伴江鷗拒我來。見欲扁舟搖蕩去，倩君先作水雲媒。
[頁]卷,冊....[7223]629,18
第450筆
　　　　溪行[7223]　陸龜蒙
晚天寒雨上灘時，他已揚舲我尚遲。自是檣低帆幅少，溪風終不兩般吹。
[頁]卷,冊....[7224]629,18
第451筆
　　　　太湖叟　陸龜蒙
細槳輕船賣石歸，酒痕狼籍遍苔衣。攻車戰艦繁如織，不肯回頭問是非。
[頁]卷,冊....[7224]629,18
第452筆
　　　　答友人　陸龜蒙
荊卿雄骨化為塵，燕市應無共飲人。能說鷫鸘來換酒，五湖賒與一年春。
[頁]卷,冊....[7224]629,18
第453筆
　　　　偶作　陸龜蒙
酒信巧為繰病緒，花音長作嫁愁媒。也知愁病堪回避，爭奈流鶯喚起來。
[頁]卷,冊....[7224]629,18
第454筆
　　　　春思二首　陸龜蒙
竹外麥煙愁漠漠，短翅啼禽飛魄魄。此時憶著千里人，獨坐支頤看花落。

江南酒熟清明天，高高綠旆當風懸。誰家無事少年子，滿面落花酒醉眠。

[頁]卷,冊....[7224]629,18
第455筆
　　　　訪僧不遇　陸龜蒙
櫂倚東林欲問禪，遠公飛錫未應還。蒙莊弟子相看笑，何事空門亦有關。
[頁]卷,冊....[7224]629,18
第456筆
　　　　謝山泉　陸龜蒙
決決春泉出洞霞，石罈封寄野人家。草堂盡日留僧坐，自向前溪摘茗芽。
[頁]卷,冊....[7224]629,18
第457筆
　　　　洞宮夕（一作華陽觀）　陸龜蒙
月午山空桂花（一作中天月冷霜華）落，華陽道士雲衣薄。石壇香（一作風）散步虛聲，杉雲（一作露）清冷（一作冷冷）滴棲[7224]鶴。
[頁]卷,冊....[7225]629,18
第458筆
　　　　峽客行　陸龜蒙
萬仞峰排千劍束，孤舟夜系風頭宿。蠻溪雪壞蜀江傾，灩澦朝來大如屋。
[頁]卷,冊....[7225]629,18
第459筆
　　　　江邊　陸龜蒙
江邊日晚潮煙上，樹裏鴉鴉桔槔響。無因得似灌園翁，十畝春蔬一藜杖。
[頁]卷,冊....[7225]629,18
第460筆
　　　　簾　陸龜蒙
枕映疏容晚向攲，秋煙脈脈雨微微。逆風障燕尋常事，不學人前當妓衣。
[頁]卷,冊....[7225]629,18
第461筆
　　　　開元雜題七首　玉龍子　陸龜蒙
何代奇工碾玉英，細髯纖角盡雕成。煙乾霧悄君心苦，風雨長隨一擲聲。
[頁]卷,冊....[7225]629,18
第462筆
　　　　開元雜題七首　照夜白　陸龜蒙
雪虯輕駿步如飛，一練騰光透月旗。應笑穆王拋萬乘，踏風鞭露向瑤池。
[頁]卷,冊....[7225]629,18
第463筆
　　　　開元雜題七首　舞馬　陸龜蒙
月窟龍孫四百蹄，驕驤輕步應金鞞。曲終似要君王寵，回望紅樓不敢嘶。
[頁]卷,冊....[7225]629,18
第464筆
　　　　開元雜題七首　雜伎　陸龜蒙
拜象馴犀角抵豪，星丸霜劍出花高。六宮爭近乘輿望，珠翠三千擁赭袍。
[頁]卷,冊....[7225]629,18
第465筆
　　　　開元雜題七首　雪衣女　陸龜蒙
嫩紅鉤曲雪花攢，月殿棲時片影殘。自說夜來春夢惡，學持金偈玉欄干。
[頁]卷,冊....[7226]629,18
第466筆
　　　　開元雜題七首　繡嶺宮　陸龜蒙
繡嶺花殘翠倚空，碧窗瑤砌舊行宮。閒乘小駟濃陰下，時舉金鞭半袖風。
[頁]卷,冊....[7226]629,18
第467筆
　　　　開元雜題七首　湯泉　陸龜蒙
暖殿流湯數十間，玉渠香細浪回環。上皇初解雲衣浴，珠櫂時敲瑟瑟山。
[頁]卷,冊....[7226]629,18
第468筆
　　　　題杜秀才水亭（一本題上有荊溪早景四字）　陸龜蒙
曉和風露立晴煙，祗恐腥魂涴洞天。雲肆有龍君若買，便敲初日鑄金錢。
[頁]卷,冊....[7226]629,18
第469筆
　　　　翠碧　陸龜蒙
紅襟翠翰兩參差，徑拂煙華上細枝。春水漸生魚易得，莫辭風雨坐多時。
[頁]卷,冊....[7226]629,18
第470筆
　　　　水國詩（以下雜體詩）　陸龜蒙
水國不堪旱，斯民生甚微。直至葭菼少，敢言魚蟹肥。
我到荒村無食啗，對案又非梁謝覽。況是乾苗結子疏，歸時祗得藜羹糝。
[頁]卷,冊....[7227]630,18
第471筆
　　　　井上桐　陸龜蒙
美人傷別離，汲井長待曉。愁因轆轤轉，驚起雙棲鳥。
獨立傍銀床，碧桐風嫋嫋。
[頁]卷,冊....[7227]630,18
第472筆
　　　　門前路　陸龜蒙
門前向城路，一直復一曲。曲去日中（一作終）還，直行日暮宿。
何必日中還，曲途荊棘間。
[頁]卷,冊....[7227]630,18
第473筆
　　　　彼農二章　陸龜蒙
世路澆（一作巇）險，淳風蕩除。彼農家流，猶存厥初。
藁焉而席，茨焉而居。首亂如葆，形枯若葆。
大耋既鮐，童子未（音魚）。以負以載，悉薅悉鉏。
我慕聖道，我耽古書。小倦於學，時游汝廬。
有飯一盛，莫鹽莫蔬。有繻一緹，不襟不祛。
所謂飢寒，汝何逭歟。

禹貢厥田，上下各異。善人為邦，民受其賜。
去年西成，野有遺穗。今夏南畝，旱氣赤地。
遭其豐凶，概斂[7227]無二。退輸弗供，進訴弗視。
號于旻天，以血為淚。孟子有言，王無罪歲。
詩以窮辭，以嫉悍吏。
[頁]卷,冊....[7228]630,18
第474筆
　　　　奉酬襲美苦雨見寄　陸龜蒙
松篁交加午陰黑，別是江南煙靄國。頑雲猛雨更相欺，聲似虓號色如墨。
茅茨裛爛簷生衣，夜夜化為螢火飛。螢飛漸多屋漸薄，一注愁霖當面落。
愁霖愁霖爾何錯，滅頂於余奚所作。既不能賦似陳思王，又不能詩似謝康樂（曹有愁霖賦，謝有愁霖詩）。
昔年嘗過杜子美，亦得高歌破印紙。慣曾掀攪大筆多，為我才情也如此。
高揖愁霖詞未已，披文忽自皮夫子。哀弦怨柱合為吟，我窮棲蓬藋裏。
初悲溼翼何由起，未欲牋天叩天耳。其如玉女正投壺，笑電霏霏作天喜。
我本曾無一稜（去聲）田，平生嘯傲空漁船。有時赤腳弄明月，踏破五湖光底天。
去歲王師東下急，輸兵粟盡民相泣。伊予不戰不耕人，敢怨烝黎無糝粒。
不然受性圓如規，千姿萬態分毫釐。唾壺虎子盡能執，舐痔折枝無所辭。
有頭強方心強直，撐拄頹風不量力。自愛垂名野史中，寧論抱困荒城側。
唯君浩歎非庸人，分衣輟飲來相親。橫眠木榻忘華薦，對食露葵輕八珍。
欲窮玄，鳳未白。欲懷仙，鯨尚隔。
不如驅入醉鄉中，只恐醉鄉田地窄。
[頁]卷,冊....[7228]630,18
第475筆
　　　　夏日閒居作四聲詩寄襲美　平聲　陸龜蒙
荒池菰蒲深，閒階莓苔平。江邊松篁多，人家簾櫳清。
為書凌遺編，調弦夸新聲。求歡雖殊途，探幽聊怡情。
[頁]卷,冊....[7228]630,18
第476筆
　　　　夏日閒居作四聲詩寄襲美　平上聲[7228]　陸龜蒙
朝煙淹樓臺，晚雨染島嶼。漁童驚狂歌，艇子喜野語。
山容堪停杯，柳影好隱暑。年華如飛鴻，斗酒幸且舉。
[頁]卷,冊....[7229]630,18
第477筆
　　　　夏日閒居作四聲詩寄襲美　平去聲　陸龜蒙
新開窗猶偏，自種蕙未遍。書籤風搖聞，釣榭霧破見。
耕耘閒之資，嘯詠性最便。希夷全天真，詎要問貴賤。
[頁]卷,冊....[7229]630,18
第478筆
　　　　夏日閒居作四聲詩寄襲美　平入聲　陸龜蒙
端居愁無涯，一夕髮欲白。因為鸞章吟，忽憶鶴骨客。
手披丹臺文，腳著赤玉舄。如蒙清音酬，若渴吸月液。
[頁]卷,冊....[7229]630,18
第479筆
　　　　奉酬襲美苦雨四聲重寄三十二句　平聲　陸龜蒙
幽棲眠疏窗，豪居憑高樓。浮漚驚跳丸，寒聲思重裘。
床前垂文竿，巢邊登輕舟。雖無東皋田，還生魚乎憂。
[頁]卷,冊....[7229]630,18
第480筆
　　　　奉酬襲美苦雨四聲重寄三十二句　平上聲　陸龜蒙
層雲愁天低，久雨倚檻冷。絲禽藏荷香，錦鯉繞島影。
心將時人乖，道與隱者靜。桐陰無深泉，所以逞短綆。
[頁]卷,冊....[7229]630,18
第481筆
　　　　奉酬襲美苦雨四聲重寄三十二句　平去聲[7229]　陸龜蒙
烏蟾俱沈光，晝夜恨暗度。何當乘雲螭，面見上帝愬。
臣言陰雲（一作靈）欺，詔用利劍付。回車誅群姦，自散萬籟怒。
[頁]卷,冊....[7230]630,18
第482筆
　　　　奉酬襲美苦雨四聲重寄三十二句　平入聲　陸龜蒙
危簷仍空階，十日滴不歇。青莎看成狂，白菊即欲沒。
吳王荒金尊，越妾挾玉瑟。當時雖愁霖，亦若惜落月。
[頁]卷,冊....[7230]630,18
第483筆
　　　　曉起即事因成迴文寄襲美　陸龜蒙
平波落（一作送）月吟閒景（一作境），暗幌浮煙思起人。清露曉垂花謝半，遠風微動蕙抽新。
城荒上處樵童小，石蘚分來宿鷺馴。晴寺野尋同去好，古碑苔字細書勻。
[頁]卷,冊....[7230]630,18
第484筆
　　　　回文　陸龜蒙
靜煙臨碧樹，殘雪背晴樓。冷天侵極戍，寒月對行舟。
[頁]卷,冊....[7230]630,18
第485筆
　　　　疊韻山中吟　陸龜蒙
瓊英輕明生，石脈滴瀝碧。玄鉛仙偏憐，白幘客亦惜。
[頁]卷,冊....[7230]630,18
第486筆
　　　　雙聲溪上思　陸龜蒙
溪空唯容雲，木密不隕雨。迎漁隱映間，安問謳鴉櫓。
[頁]卷,冊....[7230]630,18
第487筆
　　　　疊韻吳宮詞二首　陸龜蒙
膚愉吳都姝，眷戀便殿宴。逡巡新春人，轉面見戰箭。
[7230]
紅櫳通東風，翠珥醉易墜。平明兵盈城，棄置遂至地。

[頁]卷,冊....[7231]630,18
第488筆
　　　　和胥口即事　陸龜蒙
雨後山容若動，天寒樹色如消。目送回汀隱隱，心隨挂鹿搖搖。
白蔣知秋露裛，青楓欲暮煙饒。莫問吳趨行樂，酒旗竿倚河橋。

把釣絲隨浪遠，採蓮衣染香濃。綠倒紅飄欲盡，風斜雨細相逢。
斷岸沈漁（約略二音，魚網也），鄰村送客。即是清霜剖野，乘閑莫厭來重。

[頁]卷,冊....[7231]630,18
第489筆
　　　　齊梁怨別　陸龜蒙
寥寥缺月看將落，簷外霜華染羅幕。不知蘭櫂到何山，應倚相思樹邊泊。
[頁]卷,冊....[7231]630,18
第490筆
　　　　閒居雜題五首（以題十五字離合）　鳴蜩早　陸龜蒙
閒來倚杖柴門口，鳥下深枝啄晚蟲。周步一池銷半日，十年聽此鬢如蓬。
[頁]卷,冊....[7231]630,18
第491筆
　　　　閒居雜題五首　野態真　陸龜蒙
君如有意耽田里，予亦無機向藝能。心跡所便唯是直，人間聞道最先憎。
[頁]卷,冊....[7231]630,18
第492筆
　　　　閒居雜題五首　松間斟　陸龜蒙
子山園靜憐幽木，公幹詞清詠蓽門。月上風微蕭灑甚，斗醪何惜置盈尊。
[頁]卷,冊....[7231]630,18
第493筆
　　　　閒居雜題五首　飲巖泉[7231]　陸龜蒙
已甘茅洞三君食，欠買桐江一朵山。嚴子瀨高秋浪白，水禽飛盡釣舟還。
[頁]卷,冊....[7232]630,18
第494筆
　　　　閒居雜題五首　當軒鶴　陸龜蒙
自笑與人乖好尚，田家山客共柴車。干時未似棲廬（一作接廬）雀，鳥道閒攜相爾書。
[頁]卷,冊....[7232]630,18
第495筆
　　　　藥名離合夏日即事三首　陸龜蒙
乘屐著來幽砌滑，石罌煎得遠泉甘。草堂祗待新秋景，天色微涼酒半酣。

避暑最須從樸野，葛巾筠席更相當。歸來又好乘涼釣，藤蔓陰陰著雨香。

窗外曉簾還自卷，柏煙蘭露思晴空。青箱有意終須續，斷簡遺編一半通。

[頁]卷,冊....[7232]630,18
第496筆
　　　　和襲美懷錫山藥名離合二首　陸龜蒙
鶴伴前溪栽白杏，人來陰洞寫枯松。蘿深境靜日欲落，石上未眠聞遠鐘。

佳句成來誰不伏，神丹偷去亦須防。風前莫怪攜詩藁，本是吳吟蕩槳郎。

[頁]卷,冊....[7232]630,18
第497筆
　　　　和襲美懷鹿門縣名離合二首　陸龜蒙
雲容覆枕無非白，水色侵磯直是藍。田種紫芝餐可壽，春來何事戀江南。

竹溪深處猿同宿，松閣秋來客共登。封徑古苔侵石鹿，城中誰解訪山僧。

[頁]卷,冊....[7232]630,18
第498筆
　　　　寒日古人名　陸龜蒙
初寒朗詠裴回立，欲謝玄關早晚開。昨日登樓望江色，魚梁鴻雁幾多來。
[頁]卷,冊....[7232]630,18
第499筆
　　　　句　陸龜蒙
幾點社翁雨，一番花信風。（見提要錄。）
水鳥歌婦女，衣襟便佞舌。（以下並見海錄碎事。）
溪山自是清涼國，松竹合封蕭灑侯。
山上花明水上曛，一橈青翰破霞文。
白帝霜輿欲御秋。
但說漱流并枕石，不辭蟬腹與龜腸。（以下見侯鯖錄。）
頭方不會王門事，塵土空緇白苧衣。
秋來懶上向吳亭。（見方輿勝覽）
[頁]卷,冊....[7233]630,18